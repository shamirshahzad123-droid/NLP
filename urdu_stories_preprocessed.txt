ستر سال کے رام دین بابو کو اچانک امام صاحب کے گزر جانے کا بہت دکھ تھا۔

کشن پور گاؤں کے باہر بنی مسجد اس اطراف میں مشہور ہے بلکہ یہ کہنا مناسب ہوگا کہ جب کبھی مسافر راستہ بھول جاتا ہے تو کچھ دیر بھٹکنے کے بعد مسجد کا گنبد یا مینار نظر آنے لگتا ہے تو گویا منزل مل جاتی ہے۔

کشن پورکے آس پاس دور دور تک کھیت کھلیان ہیں۔کافی دوری پر چھوٹے چھوٹے گاؤں ہیں۔وہاں سے ٹرینیں بھی گزرتی ہیں۔بسیں آتی جاتی ہیں، مگر اب بھی سارے گاؤں ایک دوسرے سے نہیں جڑ پائے ہیں۔پیدل چلنے کی روایت ابھی ٹوٹی نہیں ہے۔دور تک کھیتوں اور پگڈنڈیوں کے سلسلے ہیں۔بھیڑ بکریوں اور دوسرے مویشیوں کے جھنڈ کو بھی دیکھا جا سکتا ہے۔سورج تو آج بھی دور کھلیانوں میں ڈوبتا ہے۔اندھیرا ہونے پر مسجد کے مینار کی ہلکی روشنی میل کا پتھر بن جاتی ہے۔

کشن پور گاؤں کے پورب میں ایک چھوٹا سا تالاب ہے۔تالاب کا پانی بہت صاف ہے۔اس لیے لوگ اسنان دھیان کے لیے بھی اس کا استعمال کرتے ہیں۔کرواچوتھ یا چھٹ کے وقت اس کے چاروں طرف خوب صفائی کی جاتی ہے۔اس صفائی میں گاؤں کے نوجوان آگے آگے رہتے ہیں چاہے پنڈت دیا رام شرما کا لڑکا شیکھر ہو، دینو جی کا بیٹا بنسی یا امام صاحب کا لڑکا شاہد علی۔ایسے موقعوں پر یہ مل جل کر پورے گاؤں میں ایک ماحول بنا دیتے ہیں۔ایسا ہونے سے دوسرے نوجوانوں کا حوصلہ بھی بڑھ جاتا ہے۔

رام دین بابو گاؤں کے ایک خوش حال کسان ہیں، اور دل بھی اتنا بڑا ہے کہ ہر بھے کام کو کرنے کے لیے سب سے پہلے اپنی سیوا پیش کر دیتے ہیں۔

گزشتہ چند برسوں میں رام دین بابو نے پورے گاؤں کے بیرونی حصہ میں مسجد کا کام جاری تھا۔کسان مزدور دن رات کام کر رہے تھے۔مینار بنانے کے لیے تھوڑی اور زمین کے ساتھ اینٹوں کی بھی ضرورت تھی چندا اگاہی کا کام جاری تھا۔کسی طرح مینار کا آدھا کام ہوا۔اس کے بعد پیسوں کی کمی کی وجہ سے کام بند ہو گیا۔

امام صاحب رام دین بابو کے برآمدے میں دیر تک بیٹھتے۔دکھ سکھ کی باتیں ہوتیں۔دونوں کا رشتہ خاصا پرانا ہو چکا تھا۔ایک دن رام بابو نے امام صاحب سے پوچھا۔

کیا بات ہے امام صاحب، مسجد کا مینا ادھورا کیوں ہے؟

امام صاحب نے کچھ سوچتے ہوئے کہا تھا۔بات یہ ہے رام دین بھائی کہ پیسے ختم ہو چکے ہیں۔مزدوری تو کسی طرح دی جا سکتی ہے۔لوہے کا چھڑ، بالو، سیمینٹ وغیرہ بھی بچا ہوا ہے لیکن کم سے کم دس ہزار اینٹوں کی ضرورت ہے۔

رام دین تھوڑی دیر تک چپ رہے۔اس کے بعد بولے۔امام صاحب اگر آپ چاہیں تو ہم دس ہزار اینٹوں کا انتظام کر دیں؟دھرم کا کام ہے پونیہ ملےگا۔

امام صاحب نے مسکراتے ہوئے کہا، آپ نے صرف ایک روپیہ میں مسجد کے لیے اپنی لگ بھگ ایک بیگہہ زمین دے دی، جبکہ اس سے آپ لاکھوں کما سکتے تھے۔اتنا ہی نہیں مسجد کے باہر پھیلی ہوئی زمین میں، آپ نے مکان اس لیے نہیں بنوایا کہ دور سے مسجد کا حصہ چھپ جائےگا۔کیا اتنا ثواب کم ہے؟

ایسا ہے امام صاحب کہ گاؤں میں یہ مسجد ہم سب کی شان ہے۔ایک پہچان ہے۔ہمیں اچھا لگتا ہے اس لیے یہ سب کرتا ہوں۔آپ نے اپنے لڑکے کو حافظ بنایا ہے لیکن جب ہمارا کوئی آیوجن ہوتا ہے تو شاہد میاں بڑھ چڑھ کر حصہ لیتے ہیں۔بولیے ایسا ہے کہ نہیں؟، لیکن رام دین بابو کوئی اتنی بڑی قربانی نہیں دیتا ہے۔اب لوگ پیسے کے لیے اپنے خون تک کو نہیں چھوڑتے ہیں۔امام صاحب، دنیا کچھ ہی لوگوں سے چل رہی ہے، برائی کی عمر بہت کم ہوتی ہے۔اچھائی کی کوئی سیما نہیں ہوتی ہے۔آپ ہی بتائیے کہ جب نماز پڑھ کر مسجد سے باہر نکلتے ہیں تو گھنٹہ بھر سے انتظار کرنے والوں میں پانی پھونکنے سے پہلے کیا آپ دیکھتے ہیں کہ یہ رام دھن چور کی بیوی یا کلو دلال کی بیٹی اپنے بیمار بچے کی صحت کے لیے پانی دم کروانے آئی ہے؟آپ ان کے گھر والوں کی برائیوں کے بارے میں کبھی نہیں سوچتے ہیں۔بس پانی دم کر دیتے ہیں۔

امام صاحب رام دین بابو کو دھیان سے سنتے ہیں اور پھر کہتے ہیں کہ سمجھ گیا آپ اینٹ دے کر رہیں گے۔دونوں زور سے ہنسے اور پھر رام دین اچانک سیریس ہو کر کہتے ہیں۔

اس بار دس ہزار اینٹوں کے دس روپے لوں گا۔کاروباری آدمی ہوں۔

ہنسی اور تیز ہو جاتی ہے۔پھر رسمی طور پر محض دس روپے لے کر رام دین بابو حسب ضرورت اینٹیں دے دیتے ہیں اور پھر ادھورے مینار کا کام پورا ہو جاتا ہے اور دور دراز کے لوگ اسے دیکھنے کشن پور ضرور آتے ہیں۔

رام دین اور امام صاحب کی گہری دوستی ایک مثال بن گئی۔کسی کو یقین نہیں ہوتا کہ دنیا میں ایسے لوگ بھی رہتے ہیں۔نفرت یا بھید بھاؤ نے کبھی کشن پور کے مکینوں کو چھوا ہی نہیں۔امام صاحب اور رام دین بابو کی دوستی کا دوسرے بعض لوگوں سے زیادہ اثر امام صاحب کے بیٹے شاہد علی پر پڑا تھا۔شاہد علی ایک مدرسہ چلاتے ہیں لیکن کسی نہ کسی بہانے روز بچوں کو دونوں کی دوستی کے بارے میں بتانے سے نہیں چوکتے تھے۔امام صاحب نے اپنے بیٹے کو وصیت کی تھی کہ اگر انہیں کچھ ہوگیا تو رام دین چاچا کا ضرور خیال رکھنا۔حالانکہ اس وصیت سے پہلے سے ہی شاہد علی رام دین بابو کو دل و جان سے چاہتے تھے۔جب کوئی چھوٹا سا موقع بھی ملتا تو خدمت کرنے سے نہیں چوکتے تھے۔رام دین کے لڑکوں کا بھی کچھ یہی حال تھا۔

فجر کی اذان خود امام صاحب دیا کرتے تھے۔یہ آواز چاروں طرف کچھ ایسے پھیلا کرتی تھی، جیسے سب کے اندر ترنگیں پھوٹ رہی ہوں۔بہتوں کی طرح رام دین بابو کو بھی امام صاحب کی آواز بہت بھلی لگتی تھی۔صبح کی اذان کی آواز سن کر ہی رام دین جگا کرتے تھے۔چاہے کوئی موسم ہو اس وقت تالاب میں اسنان کرتے تھے پھر اسی جگہ چھوٹے مندر میں پوجا پاٹھ کرتے۔سورج کو نمسکار کرنے کے بعد گھر لوٹ آتے۔تب تک امام صاحب بھی ڈیوڑھی میں آکر رام دین کے کھیتوں اور مویشیوں کو نہارتے رہتے۔

رام دین بابو کے لوٹنے کے بعد ان کا لڑکا چائے بنا کر دونوں کے سامنے رکھ دیتا۔پھر گھر بار کھیتی باڑی کی باتیں شروع ہوتیں۔دونوں میں دلچسپ چھیڑ چھاڑ بھی ہو جاتی۔

اچانک امام صاحب کے گزر جانے کا سب سے زیادہ اثر رام دین بابو پر ہوا۔اب کیا ہوگا؟اس عمر میں جینے کا انداز بھی تو نہیں بدلا جا سکتا ہے۔روز کی طرح صبح امام صاحب سے ان کی باتیں ہوتی تھیں۔دونوں گاؤں کے باہر پیپل کے پیڑ کے نیچے ایک چبوترا بنانے کی یوجنا تیار کر چکے تھے۔ظہر کی نماز کے بعد امام صاحب پر دل کا دورہ پڑا۔کسی کو خدمت کا موقع نہیں دیا اور چپکے سے گزر گئے۔شام میں انہیں پاس کے قبرستان میں دفن کر دیا گیا۔رام دین بابو تو ڈیوڑھی میں بیٹھ کر بس ایک ٹک مسجد کو دیکھتے رہے۔پھر شاہد علی خود ان کے پاس آیا اور لپٹ کر زور زور سے رونے لگا۔انہوں نے شاہد علی کو صبر کرنے کے لیے کہا لیکن دونوں کے آنسو تھمنے کا نام نہیں لے رہے تھے۔پھر شاہد علی ہی رام دین کو سمجھانے لگے۔

ابا تو گزر گئے۔اب آپ بھی اس طرح ٹوٹ جائیں گے تو پھر ہمارے سر پر کسی کا سایہ رہ جائےگا؟

شاہد علی کی باتیں سن کر رام دین بابو بولے، نہیں بیٹا، میں تیرے باپ کی طرح نہیں ہوں۔میں تو ڈٹ کر زندہ رہوں گا۔۔۔میں پھر دونوں گلے مل کر دیر تک روتے رہے جی کچھ ہلکا ہوا تو شاہد علی کو رام دین کے بیٹے نے گھر پہنچا دیا اور بابوجی کو بھی سمجھا بجھا کر سلانے کی کوشش کرنے لگے۔

رام دین بابو نے بظاہر آنکھیں بند کر لیں۔گھر والوں نے سمجھا کہ اب سو جائیں گے۔سبھی دھیرے دھیرے وہاں سے ہٹ گئے۔اس رات رام دین بابو سو نہیں سکے۔امام صاحب کے ساتھ گزرے ہوئے دن یاد آتے رہے۔پچاس برسوں کا رشتہ کوئی معمولی رشتہ تو نہیں تھا۔پہاڑ جیسی رات۔جس کی صبح میلوں لمبی ہو گئی تھی۔رام دین بابو بیچ بیچ میں اٹھ کر ستاروں کی گردش کو دیکھتے۔صبح ہونے میں دیر تھی۔بےچین ہو کر ڈیوڑھی میں آکر ہی بیٹھ گئے۔انہیں ایسا احساس ہو رہا تھا کہ بس امام صاحب ابھی مسجد سے لوٹ کر آئیں گے اور ان سے باتیں کریں گے۔پھر انہیں صبح کی اذان کا خیال آیا۔امام صاحب تو گزر گئے اب صبح کی اذان کون دےگا؟دھیرے سے اٹھے، لالٹین لے کر امام صاحب کے گھر کی طرف بڑھنے لگے۔ان کے دروازے پر پہنچنے کے بعد کچھ دیر تک خاموش کھڑے رہے۔چاروں طرف گہرا سناٹا تھا۔پھر انہوں نے شاہد علی کو بلایا۔شاہد بھی جگ ہی رہے تھے، فوراً باہر آ گئے۔رام دین چاچا کو اس وقت دیکھ کر ایک دم پریشان ہو گئے۔پوچھا

کیا ہوا چاچا مجھ کو بلا لیا ہوتا۔

رام دین بولے۔کچھ نہیں بیٹا، سب ٹھیک ہے۔بس ایک بات پوچھنے آیا ہوں۔

بولئے۔۔۔چاچا۔۔۔

بہت الجھن ہوکر رام دین چاچا نے کہا۔بیٹا امام صاحب تو گزر گئے۔تم جانتے ہو صبح کی اذان بھی وہی دیتے تھے۔مگر اب یہ اذان کون دےگا؟یہی چنتا تھی۔۔۔

لمحے بھر کے لیے شاہد علی پر سکتہ طاری ہو گیا۔پھر انہوں نے آسمان کی طرف اپنا ہاتھ اٹھایا۔بہت کچھ بولنے کی کوشش کی۔لیکن کچھ بول نہیں پائے۔رام دین چاچا نے ہاتھ تھام لیا۔آنکھوں میں ایک سیلاب ابھرنے لگا۔شاہد نے بھرائی ہوئی آواز میں اتنا ضرور کہا۔کون کہتا ہے چاچا کہ انسان مر چکا ہے۔آپ جیسا کوئی ایک آدمی بھی زندہ رہا تو دنیا چلتی رہےگی۔آپ پوچھ رہے تھے نا کہ اب صبح کی اذان کون دےگا؟تو چچا آپ مت گھبرائیے۔اب یہ کام میں کروں گا۔میری آواز آپ کو جگایا کرےگی۔

رام دین بابو کے من کا بوجھ جیسے ہلکا ہو گیا اور اپنے گھر لوٹ آئے۔

کچھ دیر بعد شاہد علی صبح کی اذان دے رہے تھے۔رام دین بابو کو سن کر ایسا محسوس ہو رہا تھا کہ امام صاحب پھر سے جی اٹھے ہیں۔انہوں نے دیر تک اذان سنی اور پھر روز کی طرح پاس والے تالاب میں اسنان کرنے کے لئے باہر نکل گئے۔

ایک جنگل میں ایک بڑا سا تالاب تھا۔اس تالاب کے کنارے بہت سارے پیڑ تھے۔ان پیڑوں پر کچھ بندر رہتے تھے۔بندروں کے بچے بڑے شریر تھے۔وہ سارا دن چلاتے، لڑتے اور دنگا فساد کرتے رہتے۔بڑے بندر انہیں سمجھا سمجھا کر تھک گئے تھے لیکن وہ ان کی سنتے ہی نہیں تھے۔

ایک بار چاندنی رات تھی۔سارے بندر پیڑ پر سو رہے تھے۔اتنے میں ایک بدر کا بچہ نیند سے جاگا اور تالاب کی طرف دیکھنے لگا۔اتنے میں اسے تالاب کے پانی میں چاند نظر آیا۔اسے لگا کہ آسمان سے پیر پھسل کر چاند تالاب میں گر گیا ہوگا۔اس نے آہستہ سے باقی کے سارے بچوں کو اٹھا دیا۔

ارے اٹھو، سو کیا رہے ہو؟چاند تالاب میں گر گیا ہے!بڑے بندروں کو پتا چلنے سے پہلے ہی ہم چاند کو باہر نکالیں گے اور آسمان میں جہاں تھا وہاں رکھ دیں گے۔

چاند کو باہر نکالنا سبھی بچوں نے طے کر لیا۔پر اسے نکالیں کیسے؟پانی تک ہاتھ پہنچےگا کس طرح؟

ایک بچے کے دماغ میں ایک ترکیب آئی۔اس نے کہا چلو ہم اپنی زنجیر بنائیں۔

درخت کی ایک شاخ تالاب کے پانی کے اوپر جھکی ہوئی تھی۔اس شاخ پر وہ بندر الٹا لٹک گیا۔دوسرا بندر اس کے جسم پر سے ہو کر نیچے آ گیا۔پہلے والے نے دوسرے بندر کی دم ہاتھ میں پکڑ لی تو دوسرا بندر الٹا لٹکنے لگا۔اس طرح دوسرے نے تیسرے کی دم پکڑ لی۔اس ترکیب سے ایک دوسرے کی دم پکڑ کر تالاب کے پانی تک سارے بندر کے بچوں نے اپنی زنجیر تیار کر لی۔

جب بالکل آخری بندر نے چاند کو نکالنے کے لئے اپنے دونوں ہاتھ پانی میں ڈالے، تبھی کڑ کڑ کڑ کڑاک کڑ!درخت کی شاخ ٹوٹ کر ایک دم نیچے آ گئی۔بندروں کی پوری زنجیر ایک جھٹکے سے پانی میں گر گئی۔بندروں کے بچے گھبرا کر اتنی زور سے چلائے کہ بڑے بندر ایک دم جاگ اٹھے۔انہوں نے دھڑا دھڑا چھلانگ لگاکر سارے بچوں کو جیسے تیسے باہر نکالا۔منہ اور ناک میں پانی بھر جانے کی وجہ سے بندروں کے بچے گھبرا کر تھرتھر کانپ رہے تھے۔

دوسرے دن بڑے بندروں کو جب ساری بات معلوم ہوئی تب وہ پیٹ پکڑ پکڑ کر ہنسنے لگے۔چھوٹے بندر ایسا شرمائے کہ پوچھو مت۔

ساجد جس محلّےمیں رہتا تھا اس میں آمنے سامنے کل بیس گھر تھے۔اس کا گھر کونے والا تھا جس میں وہ اپنی امی، ابّو اور ایک چھوٹی بہن کے ساتھ رہتا تھا۔محلّےمیں اس کے بہت سے دوست تھے جن کے ساتھ وہ گلی میں مختلف کھیل کھیلا کرتا تھا۔

بچپن بہت مزے کا ہوتا ہے۔سارا دھیان دوسری چیزوں سے زیادہ کھیلوں میں ہی لگا ہوتا ہے۔کھیل بھی بہت سارے اور موسموں کے لحاظ سے کھیلے جاتے تھے۔لٹو، گولیاں، گلی ڈنڈا، پٹھو گرم، پتنگ بازی، کرکٹ یہ تمام کھیل پورے سال آگے پیچھے چلا کرتے تھے۔

آج کل بارشوں کا موسم تھا اور پٹھو گرم اور کرکٹ کے کھیل زوروں پر تھے۔ایک روز جب بچے گلی میں وکٹ لگا کر گیند بلّا کھیل رہے تھے تو انہوں نے ایک بہت بڑا سا ٹرک دیکھا۔ان کے محلّےمیں ساجد کی طرف سے تیسرا گھر خالی پڑا تھا۔وہ ٹرک وہاں آ کر رک گیا۔ٹرک میں موجود سامان نئے کرایہ داروں کا تھا جو اس گھر میں آئے تھے۔

سارے بچے خوش ہوگئے اور کھیل چھوڑ کر ٹرک کے پاس جا کر کھڑے ہوگئے۔انھیں امید تھی کہ ان کرائے داروں کے کچھ بچے بھی ہونگے اور وہ ان سے دوستی کرلیں گے۔ٹرک کے پیچھے ایک کار بھی تھی۔کار میں سے ایک عمر رسیدہ خاتون اتری۔اس کے چہرے پر موٹے شیشوں کی ایک عینک تھی۔اس کے ساتھ اس کی خادمہ بھی تھی جس نے اس کا بڑا سے پرس تھام رکھا تھا۔اس عورت نے ایک نظر ٹرک کے پاس کھڑے بچوں پر ڈالی اور بڑے غصے سے بولی۔جاؤ جاکر اپنا کھیل کھیلو۔یہاں کھڑے ہو کر کیا دیکھ رہے ہو۔تمہیں کوئی اور کام دھندہ نہیں ہے؟

اس عورت کے غصے سے سب بچے ڈر گئے اور ادھر ادھر ہوگئے۔مزدور ٹرک سے سامان اتار اتار کر اندر پہنچانے لگے۔ساجد وہاں سے ہٹ کر اپنے گھر کے سامنے لڑکوں کے ساتھ کھیل میں مصروف ہوگیا۔

جب رافیل نے ایک آسان سی بال پر شاٹ مارا اور گیند سیدھی ٹرک میں جا گری تو وہ عورت چیخ کر ان سے بولی۔کان کھول کر سن لو شیطانو۔اگر تمھاری گیند میرے گھر میں آئی تو واپس نہیں ملے گی۔اگر کسی کھڑکی کا شیشہ ٹوٹا تو اس کے پیسے میں تم سے ہی لوں گی۔تم میدان میں جا کر کیوں نہیں کھیلتے۔یہاں کیا ٹھک ٹھک لگا رکھی ہے۔

ساجد آگے بڑھ کر بولا۔ہم تو میدان میں ہی جا کر کھیلنا چاہتے ہیں۔مگر وہ دور بہت ہے۔پھر بڑے لڑکے ہمیں وہاں سے بھگا دیتے ہیں۔کہتے ہیں کہ ہم ان کی پچ خراب کردیتے ہیں۔اس کے علاوہ ہماری امی بھی اجازت نہیں دیتیں کہ ہم اتنی دور وہاں کھیلنے جائیں۔انھیں ڈر ہوتا ہے کہ کوئی ہمیں پکڑ کر نہ لے جائے۔اب آپ ہی بتایئے ہم کہاں کھیلیں؟

ساجد کی بات سن کر وہ بوڑھی عورت طیش میں آگئی۔اس کے قریب آکر نہایت غصے سے بولی۔جب اتنی ساری مشکلات ہیں تو پھر تمہیں کھیل کی کیا پڑی ہے۔گھر میں بیٹھا کرو۔محلّےوالوں کا سکون کیوں غارت کرتے ہو۔

ٹھیک ہے آنٹی۔آپ اگر کہتی ہیں تو ہم آپ کے گھر کے سامنے نہیں کھیلا کریں گے۔ساجد نے سر جھکا کر دھیرے سے کہا اور دوستوں کو لے کر اپنے گھر کے باہر سیڑھیوں پر بیٹھ گیا۔وہ عورت گھور کر انھیں جاتا ہوا دیکھتی رہی پھر بڑبڑاتے ہوئے واپس ہوگئی۔

تھوڑی دیر میں ٹرک سے سارا سامان گھر میں رکھ دیا گیا تھا۔وہ عورت گھر میں چلی گئی اور دروازہ بند کر لیا۔

لو بھئی گلی میں تو اپنا کھیلنا بند ہوگیا۔اب ہم کہاں کھیلیں۔منیب نے ایک ٹھنڈی سانس لے کر کہا۔اب تو ہمیں کرکٹ کے بجائے گیند سے کیچ کیچ ہی کھیلنا پڑا کرے گا اور وہ بھی صرف اپنے گھر کے سامنے۔

وہ آنٹی تو بہت غصے والی لگ رہی تھیں۔مجھے تو ان سے بہت ڈر لگ رہا تھا۔خلیل نے سہمے ہوئے لہجے میں کہا۔میں تو سمجھ رہا تھا کہ اس گھر میں آنے والے کرائے دار بہت اچھے ہونگے۔یہ تو مجھے کسی اسکول کی ہیڈ مسٹریس لگ رہی ہیں۔اتنا غصہ تو وہ ہی کرتی ہیں۔

کچھ دیر اسی قسم کی باتیں کر کے سب بچے اداس چہرے لیے اپنے اپنے گھروں کو چلے گئے۔انھیں یہ بات بعد میں پتہ چلی تھی کہ پہلے یہ عورت کسی اور علاقے میں رہتی تھی۔اس کا ایک بیٹا اور بہو بھی تھے۔بیٹا کسی فضائی کمپنی میں ملازمت کرتا تھا اور بیوی کے ساتھ سعودی عرب میں رہتا تھا۔اس سے پہلے یہ جس گھر میں رہتی تھی، بارشوں کا پانی گھر میں داخل ہو کر قالین وغیرہ خراب کر دیتا تھا۔اسی وجہ سے اس نے گھر تبدیل کر لیا تھا۔بارشوں کا موسم شروع ہوگیا تھا اور اس کا بیٹا سعید اپنی بیوی اور بچے کے ساتھ چھٹیاں گزارنے پاکستان آ رہا تھا۔بوڑھی عورت نے اس وجہ سے گھر تبدیل کر لیا تھا کہ بارش کے پانی سے پریشانی نہ ہو۔یہ عورت اپنی ایک خادمہ کے ساتھ یہاں آئی تھی۔

یہ تیسرے روز کا واقعہ ہے۔دوپہر کا وقت تھا۔پوری گلی سنسان پڑی تھی۔ساجد کے دوست اس کے گھر کے باہر اپنے بیٹ اور بال لے کر بیٹھے ہوئے تھے۔طے یہ ہوا تھا کہ وہ اپنے گھر کے دروازے کے آگے ہلکے ہلکے گیند کرا کر کھیلیں گے، کوئی چوکا چھکا نہیں مارے گا۔ساجد ٹینس کی گیند پر پلاسٹک کا ٹیپ لپیٹ رہا تھا۔ٹیپ لپٹ گیا تو گیند اتنی ہی سخت ہوگئی جتنی کہ ہارڈ بال ہوتی ہے۔

ابھی اس کا کام ختم ہوا ہی تھا کہ اس عورت کے گھر کے سامنے ایک ٹیکسی آ کر رکی۔اس میں سے دھوپ کا چشمہ لگائے ایک نوجوان اترا۔اس کے ساتھ ایک لڑکی بھی اتری جس کی گود میں ایک چھوٹا سا بچہ دبکا ہوا تھا۔لڑکوں کی نظر ان پر پڑی تو ساجد کا ایک دوست بولا۔لو بھئی۔آنٹی کا بیٹا سعید اور بہو بھی آگئے ہیں۔اب ہم ہلکے ہلکے کھیلنے سے بھی گئے۔ان کا بیٹا بھی ہمارے کھیلنے پر اعتراض کرے گا۔جیسی غصے والی اس کی امی ہیں یہ بھی ویسا ہی ہوگا۔

ٹیکسی کا ڈرائیور چھت پر رکھے سوٹ کیس اتار کر زمین پر رکھ چکا تھا۔سعید جیب سے اس کی اجرت کے پیسے نکال کر دینے لگا۔پیسے لے کر ٹیکسی والا تو چلا گیا مگر عین اسی وقت ایک دوسری گاڑی وہاں آ کر رکی۔سعید اور اس کی بیوی نے گاڑی کی طرف دیکھا۔

گاڑی کا دروازہ کھلا اور اس میں سے لال لال آنکھوں اور بڑی بڑی مونچھوں والا ایک آدمی اتر کر ان کے سامنے کھڑا ہوگیا۔اس کے ہاتھ میں ایک سیاہ رنگ کا خوفناک پستول دبا ہوا تھا۔اس نے سعید سے کہا۔میں ایئر پورٹ سے تم لوگوں کے پیچھے لگا ہوا ہوں۔دونوں سوٹ کیس گاڑی میں رکھ دو۔ہوشیاری دکھانے کی کوشش کی تو تینوں میں سے ایک کو بھی نہیں چھوڑوں گا۔

پھر اس نے جھپٹا مار کر سعید کی بیوی کا بڑا سا پرس بھی اپنے قبضے میں لے لیا۔وہ بے چاری تو اس آفت کو دیکھ کر خوف سے پیلی پڑ گئی تھی اور تھر تھر کانپنے لگی تھی۔سعید بھی اس صورت حال سے دہشت زدہ ہوگیا تھا۔اس نے جلدی سے دونوں سوٹ کیس اس ڈاکو کی گاڑی میں رکھ دیے۔سوٹ کیسوں میں بہت قیمتی اشیا رکھی تھیں اور اس کی بیوی کے تمام زیورات بھی ان ہی میں موجود تھے۔اس بدمعاش ڈاکو نے سعید کے بچے کا پستول سے نشانہ لے رکھا تھا۔

سوٹ کیس گاڑی میں منتقل ہوگئے تو اس نے سعید سے کہا۔اب اپنا پرس اور موبائل بھی گاڑی میں ڈال دو۔جلدی کرو۔تمہاری بیوی، بچے اور خود تمھاری زندگی شدید خطرے میں ہے۔میں ایسا ہوں کہ کچھ بھی کرسکتا ہوں۔

سعید نے بے بسی سے ادھر ادھر دیکھتے ہوئے اپنی جیبیں خالی کر دیں۔اس کی نظر کچھ فاصلے پر بیٹھے ساجد اور دوسرے بچوں پر بھی پڑی تھی مگر وہ دس دس بارہ بارہ سال کے چھوٹے بچے تھے۔انھیں دیکھ کر سعید کے ذہن میں یہ بات آئی کہ وہ اس کی کوئی مدد نہیں کر سکیں گے۔سب چیزیں لینے کے بعد اس ڈاکو نے سعید کی جامہ تلاشی بھی لے لی تھی کہ اسے کچھ اور مال بھی مل جائے۔اب سعید اور اس کی بیوی ڈاکو سے کچھ فاصلے پر کھڑے اسے خوفزدہ نظروں سے دیکھ رہے تھے اور دعا کر رہے تھے کہ وہ جلد سے جلد وہاں سے چلا جائے۔

ساجد اور اس کے دوست یہ سب کچھ دیکھ رہے تھے۔پہلے تو ان کی سمجھ میں کچھ آیا ہی نہیں تھا کہ یہ کیا ہو رہا ہے، مگر تھوڑی دیر بعد انھیں احساس ہوگیا کہ ایک ڈاکو بوڑھی عورت کے بیٹے سعید کو لوٹ رہا ہے۔

ساجد نے رافیل کی طرف گیند پھینکی اور بلّا سنبھالتے ہوئے بولا۔رافیل۔آج ہماری مہارت کا امتحان ہے۔

رافیل نے پھرتی سے گیند پکڑی اور ساجد کے سامنے کھڑا ہو کر اسے اس کی جانب پھینکتے ہوئے بولا۔دے گھما کے۔گھما کے دے گھما کے۔

اس نے بال بہت آہستہ سے اچھال کر ساجد کی طرف پھینکی تھی، ساجد کا رخ اس ڈاکو کی جانب تھا جو اب اپنی گاڑی کی طرف بڑھ رہا تھا۔اس نے بلّے کو مضبوطی سے پکڑ کر بڑی احتیاط سے ڈاکو کا نشانہ باندھا اور جیسے ہی گیند اس کی جانب آئی، اس نے پوری قوت سے ایک شاٹ مارا۔پتھر کی طرح سخت بال گولی کی رفتار سے سنسناتی ہوئی گئی اور ٹھیک اس ڈاکو کی کنپٹی سے ٹکرائی۔اس کے ٹکراتے ہی ڈاکو کے منہ سے ایک چیخ نکلی اور وہ تیورا کر زمین پر گر پڑا۔

سب بچوں کے منہ سے ایک نعرہ بلند ہوا۔وہ مارا۔

ساجد ہاتھ میں بیٹ پکڑے پکڑے بھاگ کر اس ڈاکو کے پاس آیا اور اس کے ہاتھ سے پستول جھپٹ لیا۔لمحہ بھر کو تو سعید کی بھی سمجھ میں نہیں آیا کہ کیا ہوگیا ہے۔جب اس نے دیکھا کہ ڈاکو بے ہوش پڑا ہے تو اس کی جان میں جان آئی۔

ایک لڑکا بھاگ کر اپنے گھر سے نائلون کی رسی لے آیا جس سے سعید اور بچوں نے مل کر ڈاکو کو جکڑ دیا۔سعید کی بیوی بھاگ کر گھر میں گئی اور جا کر اپنی ساس کو سارا قصہ سنایا۔وہ بوڑھی عورت اتنا گھبرا گئی کہ ننگے پاؤں ہی بھاگی چلی آئی۔

خدا خیر کرے۔کیا ہوا میرے لعل کو۔اس نے روہانسی آواز میں کہا اور سعید کو خود سے چمٹا لیا۔

امی جان اگر یہ بچے نہ ہوتے تو اس ڈاکو کی جگہ میں پڑا ہوتا۔سعید نے کہا۔

اس کی بات سن کر بوڑھی عورت بچوں کی طرف گھومی۔بچو جیتے رہو۔تم لوگوں نے مجھ پر بہت احسان کیا ہے۔میں کبھی تمہارا احسان نہیں بھولوں گی۔پھر وہ سعید کی طرف مڑی۔بیٹا کیا ہوا تھا۔یہ ڈاکو کون ہے۔تمھارے پیچھے کیسے لگ گیا؟

سعید اپنی ماں کو تفصیل بتانے لگا کہ یہ ڈاکو ایئر پورٹ سے ان کے پیچھے لگ گیا تھا۔یہ بچے گلی میں موجود تھے اور اس سے پہلے کہ وہ ڈاکو اپنا کام ختم کر کے جاتا، ان لوگوں نے اس کی کنپٹی پر گیند کی زوردار ہٹ لگا کر اسے بے ہوش کردیا۔

ساری کہانی سن کر اس کی ماں شرمندہ نظر آنے لگی۔اسے اپنا رویہ یاد آگیا تھا جو اس نے ان بہادر بچوں کے ساتھ روا رکھا تھا۔اس نے یہ خیال بھی نہیں کیا تھا کہ محلّےکے چھوٹے بچے محلّے میں نہیں کھیلیں گے تو پھر کہاں کھیلیں گے۔گلی محلّےمیں کھیلنے والے بچوں کے ساتھ کسی کو بھی برا سلوک نہیں کرنا چاہیے۔

تمہارا نشانہ تو بہت پکّا ہے۔سعید ساجد کو بال پر شاٹ مارتے دیکھ چکا تھا۔

منیب فخر سے بولا۔اگر کسی کے سر پر سیب رکھا ہو تو ساجد گیند پر ہٹ لگا کر بڑی آسانی سے اسے گرا دیتا ہے۔اس نے اس کی بہت پریکٹس کی ہے۔

یہ سن کر سعید بہت متاثر نظر آنے لگا۔یہاں پاکستان میں تو بہت قابل قابل بچے موجود ہیں۔اس نے تعریفی انداز میں کہا۔یہ کہہ کر اس نے اپنا موبائل نکالا۔اس کا ایک پولیس افسر دوست تھا۔اسے فون کرکے اس نے پوری صورت حال سے آگاہ کیا اور کہا کہ وہ تو ابھی ابھی یہاں پہنچا ہے اس لیے وہ اس کی مدد کرے۔

تھوڑی دیر میں علاقے کی پولیس وہاں پہنچ گئی۔گیند اپنی پوری شدت سے لگی تھی۔پولیس کے آنے تک بھی اس ڈاکو کو ہوش نہیں آیا تھا۔پولیس کے سپاہیوں نے اس کی رسیاں کھولیں اور ہتھکڑیاں پہنا دیں۔اس کی گاڑی بھی انہوں نے اپنے قبضے میں لے لی تھی۔

پولیس کے سپاہیوں کے ساتھ آنے والے انسپکٹر کو جب اس واقعہ کی تفصیل پتہ چلی تو وہ بہت حیران ہوا اور ساجد سمیت سب بچوں کو خوب شاباش دی۔اس نے یہ بھی کہا کہ اس کارنامے کی بدولت حکومت انھیں انعام بھی دے گی۔چلتے چلتے انسپکٹر نے سعید سے ہنس کر کہا۔پاکستان کی کرکٹ ٹیم میں اگر ایسے کھلاڑی ہوں تو ہمیں ایک کی جگہ دو دو ورلڈ کپ بڑی آسانی سے مل جائیں۔

پولیس کے جانے کے بعد سعید نے اپنا سامان گھر کے اندر لے جا کر رکھا۔اس کی بیوی اور ماں ان بچوں کے پاس ہی کھڑی تھیں۔سعید کی ماں نے بڑی شفقت سے کہا۔تم لوگ تو بہت اچھے اور بہادر لڑکے ہو۔مجھے اپنے اس روز والے سلوک پر افسوس ہے۔بچو کیا تم مجھے معاف نہیں کرو گے؟

ساجد نے آگے بڑھ کر کہا۔آپ ہمیں شرمندہ نہ کیجیے۔آپ ہماری بڑی ہیں، ہمارے ساتھ ڈانٹ ڈپٹ بھی کر سکتی ہیں۔ہم لوگ تو بیٹھے منصوبہ بنا رہے تھے کہ اب کرکٹ کہاں چل کر کھیلیں کہ یہ واقعہ پیش آگیا۔

اب تم لوگ اسی جگہ اسی محلّےمیں ہی کھیلا کرو گے۔میرے پاس بہت وقت ہوتا ہے۔میں بھی کھڑکی میں بیٹھ کر تم لوگوں کا کھیل اور گلی کی رونق دیکھا کروں گی۔مجھے اپنی غلطی کا احساس ہوگیا ہے۔بچے گلیوں میں نہیں کھیلیں گے تو کہاں کھیلیں گے۔جو لوگ بھی اس بات پر غصہ کرتے ہیں وہ غلط کرتے ہیں۔میں بھی غلط تھی مگر اب مجھے اپنی غلطی کا احساس ہوگیا ہے۔

منیب نے آگے بڑھ کر کہا۔جب آپ کا یہ چھوٹا منا بڑا ہوجائے گا تو ہمارے ہی ساتھ گیند بلّا کھیلا کرے گے۔یہیں۔اسی جگہ۔کیونکہ اس کی امی بھی ہماری امی کی طرح اسے کھیلنے کے لیے دور نہیں جانے دیں گی۔چھوٹے بچے گھر سے دور جاتے ہیں تو برے لوگ انھیں پکڑ کر لے جاتے ہیں۔

اس عورت کی بہو نے کہا۔لیکن کھیلتے ہوئے اسے گیند ہلکے سے کروانا۔یہ چھوٹا ہوگا نا۔اور دیکھو تم سب بہادر بچوں کی کل میری طرف سے ایک زبردست دعوت ہے۔سب بچوں کو تحفے بھی ملیں گے۔کوئی بچہ غیر حاضر نہ ہو ورنہ میں خود اسے گھر سے لے کر آوں گی۔

بچے یہ سن کر خوش ہوگئے مگر ساجد نے کہا۔سوری آپی۔ہماری بھی ایک شرط ہے۔اگر ہماری امی نے ہمیں اجازت دی تو ہم آئیں گے۔ورنہ نہیں۔

اس عورت کی بہو نے کہا۔اس کی تو تم فکر ہی مت کرو۔کل میں خود ہر بچے کے گھر جا کر اس کی امی سے اجازت لونگی۔

تھوڑی دیر بعد سعید بھی وہاں آگیا۔اس نے اپنے گھر کے سامنے وکٹیں گاڑیں اور سب بچوں کے ساتھ مل کر کرکٹ کھیلنےلگا۔اس کی ماں دروازے کے سامنے کرسی پر بیٹھی، گود میں اپنے پوتے کو لے کر مسکراتے ہوئے ان کا کھیل دیکھ رہی تھی۔

ہمیشہ کی طرح آج پھر وہ دونوں لڑپڑے اور اوراشی نے غصہ میں آکر اچھیا کی گڑیا کی چوٹی پکڑ کے گھمایا اور دیوار سے دے مارا۔گڑیا زمین پر گری اور اس کی چٹیا الگ ہو گئی اوئی اللہ اچھیا نے چیخ ماری اور کچکچا کے دوڑی اشی جھک کر نکل گیا اور اچھیا کی نظر اشی کے چابی والے گھوڑے سوار پر پڑی۔اس نے اس کو اٹھایا اور زمین پر پٹخ دیا۔پلاسٹک کا گھوڑے سوار گھوڑے سے الگ ہو کر دور جا پڑا اور پھر دونوں میں گھمسان کی لڑائی ہو گئی جب تک امی نے آکر دونوں کو الگ نہیں کیا اور ڈانٹ پلائی چلو چپ چاپ لیٹ جاؤ اپنے اپنے پلنگ پر۔آج تم دونوں کو کھانا نہیں ملےگا۔جب دیکھو لڑتے رہتے ہو اور دونوں چپ چاپ اپنے اپنے پلنگ پر لحاف میں دبک گئے اچھیا سبکیاں لیتی بڑبڑاتی رہی بڑے آئے کہیں کے ہماری گڑیا توڑ دی اللہ کرے ان کا گھوڑا اب کبھی نہ چلے ادھر اشی اپنے گھوڑے کے غم میں آنسو بہاتے رہے۔

چچ۔۔۔تم دونوں بڑے شریر ہو کی آواز نے دونوں کو چونکا دیا۔انہوں نے سر اٹھا کر دیکھا کہ سامنے آتش دان کے قریب ایک خوبصورت سی پری کھڑی ہے۔پری مسکرا رہی تھی۔۔۔وہ آہستہ آہستہ چل کر ان کے پلنگوں کے قریب آ گئی۔۔۔ہونا۔۔۔تم دونوں بہت خراب۔۔۔گندے بچوں کی طرح ہر وقت لڑتے رہتے ہو۔۔۔اشی نے اچھیا کی گڑیا توڑ دی اچھیا نے اشی کا گھوڑا۔۔۔اور اس دن اشی نے اچھیا کی کتاب چھپا دی تو ماسٹر صاحب نے اس کو مارا اور اس سے پہلے ایک دن اچھیا نے اشی کی کاپی سے ماسٹر صاحب کا کام کئے ہوئے ورق پھاڑ دیئے تو اشی کو مرغا بننا پڑا۔۔۔ٹھیک ہے نا

پری خاموش ہو گئی اور دونوں سوچنے لگے کہ پری کو یہ سب باتیں کیسے معلوم ہو گئیں۔پری پھر بولی تم سوچ رہے ہو کہ مجھے یہ سب کیسے معلوم ہو جاتا ہے۔۔۔ٹھیک ہے نا۔۔۔میرا کام ہی یہ ہے کہ تم جیسے شریر بچوں کی دیکھ بھال کروں اور اب تو تمہاری شرارتوں سے تمہاری امی بھی تنگ آ گئی ہیں۔تم ان کا کہنا بھی نہیں مانتے ہو۔۔۔اب میں تمہیں سزا دینے آئی ہوں۔

سزا بےاختیار دونوں کےمونہہ سےنکلا۔

ہاں۔۔۔اور یہ لو یہ کہہ کر پری نے اپنے ہاتھ کی چھوٹی سی چھڑی کو گھمایا اور ایک دم دونوں کا قد چھوٹا ہونا شروع ہو گیا۔دیکھتے دیکھتے اچھیا بالکل ننھی منی گڑیا نظر آنے لگی اوراشی کا قد بھی بالکل چھوٹے سے ببوے کی برابر ہو گیا۔آؤ اب تمہاری اصلی سزا شروع ہوگی، کہہ کر پری نے دونوں کو ایک ہاتھ میں اٹھا لیا اور کمرے سے نکل کر اڑ گئی ان دونوں نے ڈر کے مارے آنکھیں بند کر لیں۔تھوڑی دیر بعد پری ایک جگہ رکی تو انہوں نے آنکھیں کھول کر دیکھا کہ پری ایک بڑے سے کمرے میں کھڑی تھی سامنے پلنگوں پر دو بچے سو رہے تھے، پری نے اچھیا کو سوئی ہوئی بچی کے سرہانے رکھ دیا اور اشی کو بچے کے سرہانے اور غائب ہو گئی وہ دونوں چپ چاپ پڑے رہے ان کی آوازیں بھی اتنی کم ہو گئی تھیں کہ خود بھی نہیں سن سکتے تھے۔

صبح کو جیسے ہی ان بچوں کی آنکھ کھلی وہ اپنے نئے کھلونے دیکھ کر خوش ہو گئے۔

دیکھا ڈیڈی کتنے اچھے ہیں چپکے سے رات کو کھلونے لاکر رکھ گئے لڑکی نے کہا۔

لڑکے نے جلدی سے اشی کو ہاتھوں میں دبوچ لیا اور ناک پکڑ کر دبا دی اشی کے مونہہ سے چیخ بھی نہ نکل سکی ادھر لڑکنے کی اچھیا کو چٹیا پکڑ کر اٹھا لیا۔درد سے اچھیا بلبلا گئی۔لڑکی نے کمر پکڑ کر ہلایا اچھیا کے مونہہ سے نکلا۔

اہا تو بولتی گڑیا ہے اور لڑکی نے اس کو پکڑ کر اور زور سے ہلایا اور اچھیا کے مونہہ سے پھر نکلا امی

دکھاؤ ذرا اپنی گڑیا لڑکے نے قریب آکر کہا۔

تم اپنا ببوا دکھاؤ دونوں نے کھلونے بدل لئے۔لڑکا زور زور سے اچھیا کو ہلانے لگا۔پھر اس نے زور سے اس کو پلنگ پر دے مارا امی اچھیا کے مونہہ سے نکلا۔

ارے میری گڑیا کو کیوں مارتے ہو کہہ کر لڑکی نے اشی کو لڑکے کے پلنگ پر پھینک دیا اور اشی بچارہ دھم سے لحاف پر اوندھے مونہہ جاگرا اس کا دل رونے کو چاہ رہا تھامگر اس کے مونہہ سے آواز ہی نہیں نکل رہی تھی۔لڑکی نے اچھیا کو پھر بلایا مگر اب کے اچھیا کے مونہہ سے امی نہیں نکلا۔

ارے میری گڑیا توڑ دی۔۔۔امی لڑکی چیخی۔

ہٹ جھوٹی۔۔۔تیری گڑیا تو پگلی ہے کبھی بولتی ہے کبھی نہیں بولتی

اوں۔۔۔اوں۔۔۔اوں لڑکی رونے لگی۔

لڑکے نے قریب آکر اچھیا کو اٹھا کر ہلایا ارے بول۔۔۔یہ خراب گڑیا ہے ڈیڈی نے بہکا دیا ہے تجھ کو یہ کہہ کر لڑکے نے گڑیا زمین پر دے ماری اتنے میں لڑکی نے لپک کر اشی کو اٹھا لیا اور گھماکر دیوار پر دے مارا۔۔۔اوئی امی دونوں کی بےساختہ چیخ نکل گئی۔

کیا ہے امی کی آواز آئی۔

اشی اور اچھیا نے آنکھ کھول کر دیکھا تو لحاف میں اپنے اپنے پلنگوں پر لیٹے ہوئے تھے اور امی کمرے میں آ رہی تھیں۔دونوں لپک کر امی سے لپٹ گئے۔

امی اب نہیں لڑیں گے ہم دونوں

سچ امی نے دونوں کے سروں پر ہاتھ پھیرتے ہوئے کہا اچھا چلو اب کھانا کھا لو۔۔۔اب مت لڑنا اشی اور اچھیا ایک دوسرے کو کنکھیوں سے دیکھ رہے تھے اور پھر دونوں کی نظریں بےساختہ آتش دان کی طرف اٹھ گئیں مگر وہاں تو کوئی بھی نہ تھا۔

ایک دن مامون رشید کی والدہ نے اس کے استاد سے کہلا بھیجا۔شہزادہ گھر میں شوخی کرتا ہے۔اسے سزا دینی چاہیے۔

استاد نے شہزادے کے منہ پر دو چار طمانچے لگا کر کان پکڑوا دیے۔جس سے مامون کو اتنی تکلیف ہوئی کہ بے اختیار آنسو جاری ہو گئے۔

یہ کان پکڑے ہوئے رو رہا تھا کہ کسی چوبدار نے آکر استاد سے کہا۔جعفر برمکی وزیر سلطنت شہزادے کو دیکھنے کی اجازت چاہتا ہے۔

استاد نے شہزادے سے کہا۔کان چھوڑ ذرا سنبھل بیٹھو۔

شہزادے کا چہرہ آنسوؤں سے بھرا ہوا سرخی سے تمتما رہا تھا۔مگر وہ جھٹ رومال سے منہ پونچھ کر بدستور اپنی جگہ بیٹھ گیا اور وزیر کے جانے تک برابر اس طرح بیٹھا رہا کہ اسے اس کی کسی حرکت سے سزا کا خیال تک نہ گزرا۔

وزیر کے جانے پر استاد نے شہزادے سے کہا۔اگرچہ مجھ سے یہ حرکت تمہاری ہی بھلائی کے لیے ہوئی تھی مگر تم نے اچھا کیا کہ وزیر سے شکایت نہ کی۔

شہزادے نے کہا۔جناب!جو لڑکا استاد کی شکایت کرتا ہے، وہ مراد کو نہیں پہنچ سکتا۔میں آپ کی شکایت کر کے خود کیوں بے نصیب بنتا۔

آج دادی جان بہت خوش تھیں۔ان کی دونوں بیٹیاں کچھ دنوں کے لیے ان کے پاس آئی تھیں۔ان کے بچے نانی جان۔۔۔نانی جان کہہ کر ان کی جان کھائے رہتے تھے۔ادھر دادی کے پوتے پوتیاں اتنے دنوں بعد آئیں پھوپھیوں سے لاڈ کروانے میں آگے تھے۔غرض کہ گھر میں ہر دم شور شرابا رہتا اور لذیذ پکوان بنتے۔بچوں کو یہ دیکھ کر تعجب بھی ہوا اور ہنسی بھی آئی جب بڑی پھوپھی اور چھوٹی پھوپھی ٹھیک ان کی طرح ضد پر اتر آئیں کہ اماں آج کہانی سنادو وہی والی جس میں لکھنؤ کی حضرت محل گھوڑے پر بیٹھ کر جنگ لڑتی تھیں۔

ارے چپ بھی رہو۔۔۔اس عمر میں یہ چونچلے؟دادی نے کہا۔مگر وہ دونوں بیٹیاں ان سے چھوٹی بچیوں کی طرح لپٹ گئیں۔موقع دیکھ کر سارے پوتا۔پوتی نواسا نواسی تینوں کو گھیر کر بیٹھ گئے اور لگے نعرہ لگانے۔

دادی آج کہانی سن کر رہیں گے۔۔۔نانی ہم کہانی سن کر رہیں گے۔اسی شور میں ان کی مائیں بھی شامل ہو گئیں۔اماں آج کہانی سن کر رہیں گے۔یہ دیکھ کر دادی کے بیٹے اور بہوئیں بھی ہنستے ہوئے کمرے میں داخل ہو گئیں۔

اچھا بابا سناتی ہوں۔مگر ہاں بیچ میں سوال نہ کرنا۔دادی نے بڑی شفقت سے اپنی پھلواری کو دیکھا اور کہانی کہنا شروع کر دی۔

آزادی کے متوالوں کا زمانہ تھا۔آگرہ اور اودھ کا علاقہ اس سلسلے سے سب سے آگے تھا۔ہندوستان میں مولوی، پنڈت سب پر ایک ہی نشہ طاری تھا کہ ہم کو آزادی لینا ہے۔غلامی سے چھٹکارا پانا ہے۔انگریز افسران ہندو مسلمان کے اعتماد اور دوستی سے خاصے پریشان تھے۔گہری سوچ میں ڈوبے رہتے کہ کس طرح ان دونوں بھائیوں میں فساد کا بیج بودیں۔دونوں کے دلوں میں ایک دوسرے کے لیے نفرت پیدا کر کے آپس میں لڑوا دیں مگر افسوس ان کی ہر چال ناکام ہوتی۔لکھنؤ کے نواب واجد علی شاہ تو کلکتہ میں نظر بند تھے اور بیگم حضرت محل انگریزوں کے خلاف عام انسانوں کے دلوں میں بغاوت کی بارود بھرنے میں جٹ گئیں۔محل کا آرام اور موت کا خوف دل سے نکال کر وہ بی بی مردانا بن گھوڑے پر سوار جنگ کرنے سے بھی نہ پیچھے ہٹی یہ دیکھ کر مردوں کے کلیجہ گز گز بھر کر ہو گئے اور صاحب اودھ میں عوام نے مورچہ سنبھال لیا۔اتنا کہہ کر دادی جان نے پہلو بدلا تو دونوں بیٹوں نے فوراً انکا پیر دبانا شروع کر دیا۔

جس طرح اکیلا چنا بھاڑ نہیں بھونج سکتا ویسے ہی ایک انسان گھر میں امنیت اور ملک کو غلامی سے آزاد نہیں کر سکتا ہے۔یہ بات جب مولانا احمد شاہ کے سمجھ میں آئی تو وہ بیگم حضرت محل کی مدد کے لیے جان ہتھیلی پر رکھ کر آگے بڑھیں اور عوام میں جوش و خروش بھرنے لگیں۔فیض آباد میں مولانا تھے تو فیض آباد اور رائے بریلی میں رانا بیڑی مادھو سنگھ کی فوجی طاقت بیگم حضرت محل کو دونوں آنکھیں مل گئیں تھیں۔ہندو مسلمان کی کوششیں رنگ لانے لگی اور انگریز بوکھلانے لگے۔جانے کتنے کسانوں کے بدولت 1858 کے آخر تک جھانسی اور لکھنؤ میں بغاوت کا جوش کم نہیں ہو پایا تھا اور انگریزوں کا دھیان لکھنؤ سے فیض آباد کی طرف مڑ چکا تھا اور وہ باغیوں کو ہتھیار ڈالنے کے لیے طرح طرح کی لالچ دے رہے تھے۔مولانا انگریز فوج سے لڑتے وقت زخمی ہوئے تو انہیں اسپتال بھیج دیا گیا۔پھر انہیں پھانسی کی سزا جیل میں بند کر دیا گیا مگر اس فیصلہ کے خلاف جب انگریزوں کے ماتحت ہندوستانی فوج میں بھی بغاوت پھیل گئی تو مجبوراً انگریز افسران نے مولانا کو آزاد کر دیا۔مولانا پھر آزادی کی سرگرمی میں جٹ گئے اور کسی سادھو سنت کی دی سیکھ پر عمل جاری رکھا کہ سینے میں سانس رہنے تک ناانصافی کو ہرگز قبول نہ کرتا۔انگریز ان کی دلیری دیکھ کر انہیں مشیر کہتے تھے اور ان کے سر کی قیمت پچاس ہزار لگائی تھی۔مولانا صاحب جب انگلستان گئے تو کوین وکٹوریا نے خود ان کا خیرمقدم کیا اور ان کی طرف سے آئی یہ پیشکش انہوں نے ٹھکرا دی کہ وہ ارکارٹ کی ریاست کے حاکم بننا قبول کریں۔ہندوستان لوٹ آئے۔کچھ عرصہ بعد انہوں نے شاہجہاں پور کے راجا کو انگریزوں کے خلاف جنگ کے پلے مدد کے لئے لکھا۔اس خط پر بیگم حضرت محل کی شاہی مہر تھی۔خط پاکر جنگ سے خوفزدہ راجا جگناتھ کے دفاع میں مولودی صاحب کا سر انگریزوں کو سونپ دینے کا خیال آیا۔اوپر سے اس نے پیغام کہلایا کہ وہ مولانا سے ملنے کو راضی ہیں۔(دادی نے لمبی سانس لی)

15 جون 1857 کو جب مولوی صاحب راجا سے ملنے گئے تو دیکھا شہر کا دروازہ بند ہے اور فوجیں تعینات تھیں وہ سارا ماجرا سمجھ گئے اس مڈبھیڑ میں راجا کے بھائی کنور بلدیو سنگھ نے ان کا قتل کر دیا اور ان کا سر کاٹ کر انگریزوں کے حوالے کر دیا جس کو پاکر انگریز خوشی سے پھولے نہ سمائے اور ان کا سرشاہ جہاں پور میں کوتوالی کے دروازہ پر ٹانگ دیا تاکہ لوگ ان کے انجام سے سبق لیں اور پھر کبھی انگریزوں کے خلاف سر اٹھانے کی جرأت نہ کر سکیں۔اتنا کہہ کر دادی چپ ہو گئیں۔کمرے میں سناٹا چھایا ہوا تھا۔سب کا دل اداس ہو گیا تھا۔دادی نے اپنی ادھوری کہانی پھر کہنی شروع کی۔

مگر جنگ آزادی کہاں رکنے والی تھی۔ان کی شہادت نے لوگوں کے دلوں میں آزادی کی قندیلیں روشن کی اور آزادی لے کر رہے۔

کہانی ختم ہو گئی۔سب اپنے اپنے بستروں پر اڑے ترچھے ہوکر سو گئے مگر سہیل کے دل میں تڑپتا یہ سوال اس کو جگائے رکھا کہ اتنی قربانی کے بعد مسلمانوں نےکیا حاصل کیا؟

معلوم نہیں یہ کس کی شرارت تھی کہ مجھ کو خواہ مخواہ ہی اول نمبر کا شیطان مشہور کر دیا۔میں خود کبھی کبھی سوچتا کہ کیا میں شریر ہوں۔جب کچھ سمجھ میں نہ آتا تو ان سب لوگوں کو کسی نہ کسی طرح پریشان ضرور کرتا جو مجھ کو شریر اور شیطان کہتے ہیں۔

میں شیطان تھا یا مجھ کو زبردستی بنا دیا گیا یہ میں کہہ نہیں سکتا پھر بھی صرف ایک دن کے قصے آپ کو سناؤں گا اور آپ خود فیصلہ کیجئےگا کہ میرے ساتھ کتنی ناانصافی ہوئی۔

ہماری چھوٹی خالہ کی طبیعت کچھ خراب تھی اور حکیم صاحب کے مشورے سے ان کے کھانے کے لئے ساگودانہ پکایا گیا تھا۔نانی اماں نے ساگودانہ کا پیالہ پانی میں ٹھنڈا ہونے کے لئے رکھ دیا۔میں نے سوچا کہ ایسے تو ٹھنڈا ہونے میں دیر لگے گی ذرا پیالے کو پانی میں چاروں طرف گھمایا جائے تو جلدی ٹھنڈا ہوگا۔نانی کی نظر جو مجھ پر پڑی تو اس زور سے چلائیں گویا میں کوئی بہت بڑا گناہ کر رہا تھا۔یہ کیا شرارت ہو رہی ہے۔۔۔انہوں نے غصے سے کہا۔

میں نے گھبرا کر ان کی طرف پلٹ کر دیکھا۔پیالہ میرے ہاتھ سے زور سے پھسل گیا اور پانی میں ڈوب گیا۔نانی اماں نے وہ شور مچایا کہ معلوم ہوتا تھا قیامت آ گئی ہو۔میں سارے گھر میں چھپتا پھرا اور آخر چھوٹی خالہ ہی کے پلنگ کے نیچے گھس کر چھپ گیا مجھے نانی اماں پر بڑا غصہ آ رہا تھا۔پلنگ کے نیچے نظر پڑی تو دیکھا نانی اماں کا بڑا سا پاندان رکھا تھا میں نے ساری الائچیاں نکال کر جیب میں بھر لیں اور کتھے چونے میں ان کے قوام کی شیشی الٹ دی۔یہ تو میں نے نانی اماں سے بدلہ لیا تھا اب اس میں شرارت کون سی تھی۔۔۔!

جب وہاں کچھ سناٹا ہوا تو میں پلنگ کی پناہ سے نکل کر باہر دیوان خانے تک گیا وہاں ڈاکٹر سود کی نظر مجھ پر پڑ گئی اور بری بری طرح انہوں نے ڈانٹ کر کہا بڑی تمہاری شرارتیں بڑھتی جا رہی ہیں۔اتنی کونین پلاؤں گا کہ طبیعت ہری ہو جائےگی۔۔۔

ڈاکٹر سود ہر بات پر یہی کہتے تھے طبیعت ہری کر دوں گا۔۔۔

اب بتائیے میں نے ان کا کیا بگاڑا تھا جو ڈاکٹر سود بھی مجھ کو شیطان کہنے لگے مجھ کو اپنی بدقسمتی پر بڑا رونا آیا اور بہت اداسی میں ٹہلتا ہوا باہر باغ میں چلا گیا وہاں آم کے درخت پر خوب مزے دار کھٹ مٹھی کیریاں ہلکی ہوا میں جھول رہی تھیں ہر کیری اس طرح ہل رہی تھی گویا پیار سے مجھ کو اپنی طرف بلا رہی ہو مجھ کو کھاؤ۔۔۔

میں نے سنا تھا (بزرگوں سے) کہ کسی کو دعوت نامنظور نہیں کرنا چاہئے۔چنانچہ تھوڑی سی سوچ بچار کے بعد ہی میں درخت پر چڑھ گیا اور اپنے کو اچھی طرح پتوں میں چھپا لیا۔اب میں مزے لے لے کر کیریاں کھا رہا تھا اور جی چاہتا تھا کہ کہیں سے نمک مل جائے تو پھر مزہ آ جائے۔

اتنے ہی میں ڈاکٹر سود وہاں تھوڑی دیر کو رکے اور ماموں جان سے باتیں کرنے لگے انہوں نے نسخہ ایک ہاتھ میں لیا دوسرے ہاتھ سے جیب سے قلم نکالا اور دانتوں سے اس کو کھولا (ابھی کوئی بچہ ایسے دانتوں سے قلم کھولتا تو خوب ڈانٹتے) خیر وہ نسخے میں کچھ لکھنے لگے اور ان کی صاف صاف چند یا ہلکی دھوپ چھاؤں میں بڑے پیارے انداز سے چمکنے لگی۔تھوڑی دیر میں ماموں جان اندر چلے گئے اور مجھ سے ضبط نہ ہوا تو میں نے ایک کچی پکی امبیا ان کے سر پر زور سے رسید کی۔نشانہ تو میرا ہمیشہ سے سچا تھا ڈاکٹر صاحب اوہ مائی گاڈ۔۔۔کہہ کر سر پکڑ کر بیٹھ گئے۔اب انہوں نے پیچھے مڑ کر دیکھا۔مجھے ڈر لگا کہ وہ درخت پر مجھ کو نہ دیکھ لیں اس لئے میں نے منمنا کر کہا میں تجھ کو کچا کھا جاؤں گی۔۔۔

ڈاکٹر صاحب بڑے کمزور عقیدے کے آدمی معلوم ہوئے کیونکہ اتنا سنتے ہی وہ اس طرح بھاگے کہ ان کی ہیٹ باغ کے دروازے پر ہی پڑی رہ گئی (میں نے اس میں خوب امبیاں بھریں)

جب میں پیڑ سے اترکر دیوان خانے میں پہنچا تو وہاں کوئی بھی نہ تھا میں نے سوچا کہ یہیں کہیں چھپ کر ساجاؤں اور دوپہر گزار دوں مگر اتنے ہی میں ٹیلی فون کی گھنٹی بجی اور کوئی صاحب بڑی موٹی آواز میں بولے۔

ہیلو ڈپٹی صاحب ہیں۔۔۔

جی نہیں آپ کون صاحب بول رہے ہیں۔۔۔میں نے بڑی شرافت سے جواب دیا۔

اچھا تو دیکھو ہم رام بول رہے ہیں۔انہوں نے کہا اور میں نے بڑی سنجیدگی سے پوچھا۔جی ایم رام صاحب بول رہے ہیں، اصل میں میں ایم راج ہی سمجھا تھا۔وہ پھر بولے۔

نہیں ایم رام نہیں بھئی۔رام۔۔۔

اچھا بھائی رام جی ہیں۔۔۔نمستے۔۔۔

افوہ بھائی رام نہیں رام۔رام۔فقط رام۔۔۔سمجھے۔۔۔؟

اچھا۔فقط رام جی بول رہے ہیں۔۔۔کہئے۔۔۔

افوہ تمہاری سمجھ میں ہی نہیں آتا میرا نام ہے میجر رام۔۔۔

اچھا منیجر رام صاحب آداب عرض۔۔۔

اوہ ڈیم اٹ۔۔۔تم کون ہو۔انہوں نے جھنجھلا کر پوچھا۔

جی سرکار میں نوکر بول رہا ہوں۔۔۔

تم کو کس گدھے نے نوکر رکھا ہے۔۔۔انہوں نے بڑے غصے میں رعب جھاڑا۔

دیکھئے میں آپ کے باپ کا نوکر نہیں ہوں، جو آپ ڈانٹ رہے ہیں۔میں نے بڑے غصے میں جواب دیا۔

انہوں نے ٹیلی فون رکھ دیا۔مجھے ماموں جان آتے دکھائی دیئے اور میں نے وہاں سے کھسک جانا ہی بہتر سمجھا۔مگر اس میں شرارت کیا تھی۔میں سچ مچ ان کا نام سمجھ نہیں پایا تھا۔

اب میں باورچی خانے کی طرف جا نکلا جہاں مدوخاں کو کھانا پکا رہا تھا۔مجھے بھوک لگ رہی تھی اس لئے میں نے اس سے کہا۔ایک بھوکا آیا ہے لاؤ ایک روٹی اس کو دے آؤں۔۔۔

مگر وہ میری چال میں آنے والا نہیں تھا بولا کہہ دیجئے آگے بڑھو ابھی کھانا تیار نہیں ہے۔۔۔

میں کھڑا ہوا کھانوں کی خوشبو سونگھتا رہا۔وہ ظالم ساری روٹیاں ڈلیا میں ڈھک کر اندر لے گیا اب میری سمجھ میں کچھ نہ آیا تو میں نے مرچ کا ڈبا سالن میں اور نمک کا مرتبان ترکاری میں انڈیل دیا اور وہاں سے چل دیا۔

مجھے معلوم ہو گیا کہ آج میرا کھانا بند کر دیا گیا ہے اس لئے میں پڑوں میں صدیقی صاحب اور ان کی بیوی کسی بات پر فرصت سے لڑ رہے تھے مجھ کو دیکھ کر چپ ہو گئے۔صدیقی صاحب کی بیوی نے مجھ کو بہلایا پھسلایا۔میرے سامنے چار لڈو لا کر رکھے اور پوچھنے لگیں کہ صبح ناشتہ میں کیا پکا تھا۔اس وقت کھانا کیا پک رہا ہے۔تمہاری ممی شام کو پارٹی میں جانے کی تیاری کر رہی ہیں کہ نہیں۔

میں اطمینان سے لڈو کھاتا رہا اور ان کو بتایا کہ ہمارےیہاں صبح کا ناشتہ بند ہو گیا ہے اس وقت مرچ کا سالن اور نمک ترکاری پکی ہے۔۔۔

صدیقی صاحب نے بیوی کی طرف دیکھا اور بیوی جھنجھلا کر بولیں دیکھو کتنا چالاک ہے۔ایک ہمارے بچے ہیں کہ ہر بات دوسروں کے یہاں جاکر بتا دیتے ہیں بیوقوف کہیں کے۔۔۔

صدیقی صاحب بولے۔سب تمہاری تربیت کا اثر ہے۔۔۔اس پر ان دونوں میں پھر جھگڑا شروع ہو گیا اور میں وہاں سے بھی کھسک گیا۔

میں گھر میں دیوان خانے کی چھت پر چڑھ گیا سمجھ میں نہیں آ رہا تھا کہ کیا کروں اتنے میں بڑے تخت پر مجھ کو قالین رکھا ہوا دکھائی دیا۔مدوخاں نے قالین دھوپ میں ڈالا تھا اور وہ شاید اب شام ہوتے وقت اس کو اٹھا کر نیچے لے جانے والا تھا۔میں قالین کے اندر چھپ کر بیٹھ گیا اور سوچنے لگا کہ جد مدوخاں قالین اٹھانے کی کوشش کرے گا تو بڑا مزہ آئےگا۔دھڑا دھڑ دو چار کرارے ہاتھ کسی نے موٹے سے رول سے قالین پر جمائے اور جلدی سے درد سے بلبلاتا ہوا قالین میں سے نکلا۔مدوخاں نے مجھ کو دیکھا تو ہنسی کے مارے اس کے آنسو نکلنے لگے۔غلطی میری تھی یہ قالین اس نے گرد جھاڑنے کے لئے رکھ دیا تھا اور فرصت پاتے ہی ادھر آ گیا اس کے ہاتھ میں بڑا خوفناک رول تھا جس سے اس نے ٹھکائی کی تھی۔اگر موٹا قالین نہ ہوتا تو یقیناً میری ہڈی پسلی ٹوٹ گئی ہوتی۔میں سسک سسک کر رو رہا تھا اور سب لوگ ہنس رہے تھے بڑے بھائی نے کہا مدوخاں کا کیا قصور۔یہ کیوں یہاں آکر چھپا۔ضرور کچھ چھپا کر کھا رہا ہوگا۔

وہ سب لوگ میرے کان پکڑ کر امی جان کے حضورمیں لے گئے۔وہاں صدیقی صاحب کی بیوی بیٹھی تھیں۔انہوں نے جو مجھے اس حال میں دیکھا تو چمکار کر بولیں کیا ہوا بیٹا کیوں رو رہے ہو۔

سب نے جلدی جلدی میری شرارتوں کی رپورٹیں دینا شروع کیں۔گویا کوئی پیچھے رہ گیا تو اسے انعام نہیں مل پائےگا۔صدیقی صاحب کی بیوی بولیں اے نہیں۔بڑا شرمیلا لڑکا ہے۔ابھی صبح ہمارے یہاں آیا تھا۔شرماتا تو اتنا ہے کہ میں نے چار لڈو دیئے وہ بھی اس نے بڑی مشکل سے کھائے۔

امی جان مارے شرمندگی کے روہانسی سی ہو گئیں اور انہوں نے بڑی خونی نظروں سے میری طرف دیکھا۔میں ڈر کے مارے کانپ گیا مگر پھر میرا دماغ کام کر گیا اور میں دھڑ سے زمین پر گر پڑا۔تھوڑی چوٹ تو ضرور لگی مگر پھر ہوا یہ کہ امی جان کا غصہ فوراً ختم ہو گیا۔

خالہ بی بولیں اے ہے بچارے بچے نے صبح سے کچھ نہیں کھایا اور تم سب لوگ اس کی ناحق شکایتیں کر رہے ہو۔۔۔

صدیقی صاحب کی بیوی بولیں اے ہاں شرارتیں تو سبھی بچے کرتے ہیں ابھی کل ہی ہمارے یہاں گل دان توڑ گیا۔مگر ہم نے تو کچھ بھی برا نہیں مانا۔توڑ پھوڑ کس کے بچے نہیں کرتے۔۔۔

بھائی صاحب اپنی کوششوں میں ہار سے گئے۔میں نے ایک آنکھ کھول کر چپکے سے دیکھا تو ان کا چہرہ اترا ہوا تھا۔گویا اگر میری پٹائی نہ ہوئی تو ان کی زندگی بےلطف ہو جائےگی۔میں نے چپکے سے مدوخاں پر نظر ڈالی تو اس کی بڑی بڑی موچھیں دیکھ کر مجھے اس کے وہ پہلوانوں کے سے کرارے ہاتھ یاد آ گئے جو اس نے قالین پر جمائے تھے۔میری پیٹھ میں اچانک درد ہونے لگا اور میں زور سے کراہا۔اس دردناک کراہ سے امی جان کا بھی دل ہل گیا انہوں نے جلدی سے اٹھ کر میرے ماتھے پر ہاتھ رکھا۔یہ دیکھ کر تو سب تماشائی ایک ایک کر کے وہاں سے کھسک لئے۔

اتنی ہی دیر میں ابو آ گئے۔وہ دن بھر کی ساری رپورٹ سن چکے تھے تھوڑا غصہ تو یوں بھی تھا امی کو میری تیمارداری کرتے دیکھا تو ان کا غصہ اور بھی بڑھ گیا، بولے تم اس شیطان کی نازبرداری کر رہی ہو۔

امی جان بولیںنہیں بچہ ہے۔شرارت بھی کرتے ہیں۔اس وقت تو سچ مچ بڑی زور سے غش کھا کر گرا۔

ابو بولے بس تمہارے اسی لاڈ پیار سے تو سب بچے خراب ہو رہے ہیں۔

امی بولیں میں نے نہیں، آپ کی ہر وقت کی ڈانٹ پھٹکار نے سب کوبے غیرت بنا دیا ہے۔

ابو بولے ہاں تو میں بچوں کو خراب کر رہا ہوں اور تم تو ہیرا بنارہی ہو۔اصل میں تم ہی نے سب کو چوپٹ کیا ہے۔

میں نے کہیں مولوی صاحب سے سنا تھا کہ جب دو آدمی لڑیں تو تیسرے آدمی کو ایمانداری سے دونوں کا قصور ثابت کر کے صلح کرانا چاہئے۔

میں نے جلدی اٹھ کر امی اور ابو میں صلح کرنے کے لئے کہا اب ہٹائیے جانے بھی دیجئے۔اصل میں آپ دونوں نے ہی سب بچوں کو خراب کیا ہے۔

اس کے بعد کیا ہوا۔یہ میں نہیں بتاؤں گا۔آپ خود ہی سمجھ لیجئے کہ بچپن کا وہی دن مجھ کو کیوں اب تک یاد ہے۔

یہ بہت پرانے زمانے کا ذکر ہے کہ کسی ملک پر ایک بادشاہ حکومت کرتا تھا۔اس کا ایک بیٹا بھی تھا جس کی عمر چھ سال تھی اور نام تھا شامی۔شہزادہ شامی اپنے باپ سے بہت محبّت کرتا تھا، مگر دوسرے بچوں کی طرح اس کی بھی باپ سے محبّت صرف دن دن کی ہوا کرتی تھی۔رات کو وہ اپنی ماں ملکہ حسن بانو کے پیچھے لگ جاتا۔وہ اسے کھانا کھلاتی، شب خوابی کا لباس پہناتی، پھر اپنے پاس لٹا کر چڑیا چڑے کی کہانی سناتی۔کہانی سنتے سنتے ہی وہ سوجایا کرتا تھا۔

ایک روز بادشاہ کو کسی کام سے دوسرے ملک جانا پڑ گیا۔جب وہ سفر پر روانہ ہونے لگا تو شہزادہ شامی ضد کرنے لگا کہ وہ بھی اس کے ساتھ جائے گا۔بادشاہ کو اپنے شہزادے سے بہت محبّت تھی۔اس کی ضد دیکھ کر وہ پریشان ہوگیا۔

بادشاہ کی پریشانی دیکھ کر ملکہ حسن بانو نے ہنس کر کہا۔آپ پریشان نہ ہوں۔میں شہزادے کو بہلا لوں گی۔ہمارا شہزادہ ضد تھوڑا ہی کرتا ہے۔ضد تو گندے بچے کرتے ہیں۔

امی حضور۔ہم ضد نہیں کررہے۔ہم تو صرف ابّا حضور کے ساتھ جانے کو کہہ رہے ہیں۔شہزادہ شامی نے اپنی صفائی پیش کرتے ہوۓ کہا۔

ٹھیک ہے۔لیکن شہزادے اگر آپ چلے گئے تو پھر آپ کی پڑھائی لکھائی کا کیا ہوگا۔آپ کے اتالیق پوچھیں گے نہیں کہ شہزادے صاحب کہاں چلے گئے؟۔ملکہ نے کہا۔

تو پھر آپ ایسا کریں کہ ہمارے اتالیق کو بھی ہمارے ساتھ بھیج دیں۔ہم وہاں پڑھ لکھ بھی لیا کریں گے، اس طرح ہماری تعلیم کا بھی نقصان نہیں ہوگا۔شہزادے نے خوش ہو کر کہا۔

لیکن شہزادے یہ بھی تو دیکھیے، آپ کے ابّا حضور بھی چلے جائیں گے، آپ بھی ان کے ساتھ جانا چاہتے ہیں۔میں یہاں اکیلی رہ کر کیا کروں گی۔پھر جشن بہاراں کا میلہ بھی شروع ہوگیا ہے۔اس دفعہ ہمارے ملک میں خدا کے فضل سے فصلیں بہت اچھی ہوئی ہیں۔اس خوشی میں پورے ملک کے کسان اس میلے میں شرکت کے لیے آئیں گے۔طرح طرح کے کھیل تماشے ہونگے، جانوروں کی نمائش ہوگی، بڑے بڑے جھولے لگے ہونگے، نٹ مزے مزے کا کرتب دکھا رہے ہونگے، گھوڑوں اور اونٹوں کا ناچ ہوگا جو ڈھول تاشوں کی آواز پر رقص کررہے ہونگے۔یہ سب چیزیں دیکھنے میں کتنا مزہ آئے گا۔

شہزادہ شامی کی آنکھوں میں دلچسپی کی چمک پیدا ہوئی۔اس نے پہلی دفعہ سنا تھا کہ گھوڑے اور اونٹ بھی رقص کرتے ہیں۔اس نے بادشاہ سے کہا۔ابّا حضور۔آپ سفر پر روانہ ہوں۔ہم آپ کے ساتھ نہیں جائیں گے۔امی حضور محل میں اکیلی ہونگی، رات کو اگر کوئی بھوت یا چڑیل آگئی تو کیا ہوگا۔ہم ان کے پاس ہی رہیں گے۔

شہزادے شامی کا یہ معصوم سا بہانہ سن کر بادشاہ کو ہنسی آگئی۔وہ سمجھ گیا تھا کہ میلے کے متعلق باتیں سن کر اس نے اپنا ارادہ بدل دیا ہے۔اس نے کہا۔بیٹے۔جب تم میلہ دیکھنے جاؤ تو اپنی امی حضور کے ساتھ ساتھ ہی رہنا۔وہاں بہت زیادہ بھیڑ بھاڑ ہوتی ہے، کہیں کھو مت جانا۔یہ کہہ کر بادشاہ اپنے وزیر اور سپاہیوں کے ساتھ سفر پر روانہ ہوگیا۔

چند روز بعد ملکہ شہزادے کو اپنے ساتھ میلہ دکھانے لے گئی۔یہ میلہ مسلسل ایک ماہ تک لگتا تھا۔وہ اور شہزادہ ایک بگھی میں سوار تھے اور بہت سے سپاہی ان کے ہمراہ تھے۔میلہ ایک بہت بڑے میدان میں لگا تھا۔بھانت بھانت کے لوگ وہاں نظر آرہے تھے۔جگہ جگہ کھانے پینے کی چیزیں فروخت کرنے کے لیے خوانچہ فروش ادھر سے ادھر گھومتے پھر رہے تھے۔رنگ برنگے گھاگرے پہنی عورتیں لکڑی اور مٹی کے کھلونے بیچ رہی تھیں۔

میلے میں یہ چہل پہل دیکھ کر شہزادہ شامی کو بہت مزہ آرہا تھا۔اس نے چپکے سے ملکہ کے کان میں کہا۔اچھا ہوا ہم ابّا حضور کے ساتھ نہیں گئے۔اس کی بات سن کر ملکہ مسکرانے لگی۔

ایک جگہ شہزادے نے بہت سے لوگوں کو بڑے بڑے ڈھول بجاتے دیکھا۔یہ منظر اس کو اتنا پسند آیا کہ اس نے کھڑکی میں سے سر نکال کر بگھی بان سے کہا کہ وہ بگھی روک دے۔پھر وہ دلچسپی سے ڈھول بجانے والوں کو دیکھنے لگا۔ان ڈھولوں کو انہوں نے گلے سے لٹکا رکھا تھا اور لکڑی کی موٹی موٹی چھڑیوں سے زور زور سے بجا رہے تھے۔ڈھول بجانے والوں نے زرد رنگ کے لباس پہن رکھے تھے اور سر پر سرخ رنگ کی پگڑیاں باندھی ہوئی تھیں۔

شہزادے نے اپنی زندگی میں ڈھول پہلے کبھی نہیں دیکھا تھا۔اس نے بگھی چلانے والے سے پوچھا۔یہ کیا چیز ہے اور اس میں سے اتنی تیز آواز کیوں آ رہی ہے۔

شہزادے کی بات سن کر وہ مسکرانے لگا اور بولا۔شہزادے صاحب اس کا نام ڈھول ہے اور لوگ اسے خوشیوں کے موقعوں پر بجاتے ہیں۔انہیں شیشم کی لکڑی اور بھینس کی کھال سے بنایا جاتا ہے اور انہیں بانس کی چھڑی سے بجایا جاتا ہے۔

یہ تمام معلومات شہزادہ شامی کے لیے بالکل نئی تھیں، اس نے انہیں بڑی حیرت اور دلچسپی سے سنا۔کافی دیر گھومنے پھرنے کے بعد وہ لوگ محل لوٹے۔شہزادہ شامی کی آنکھیں کسی سوچ میں ڈوبی ہوئی تھیں۔رات کو جب وہ سونے کے لیے لیٹا تو اس نے ملکہ سے

کہا۔امی حضور۔ہمیں ایک بڑا سا ڈھول چاہیے۔ہم اسے بجائیں گے ویسے ہی جیسے وہ لوگ بجا رہے تھے۔

ملکہ نے کہا۔شہزادے جانی۔ہم آپ کو ڈھول نہیں دلائیں گے۔آپ ایک شہزادے ہیں۔شہزادے ڈھول نہیں بجا تے۔یہ بھی تو سوچیئے کہ لوگ کیا کہیں گے، ایک شہزادہ ڈھول بجا رہا ہے۔

ہم لوگوں کو منع کردیں گے کہ وہ ایسا نہ سوچیں۔بس صبح آپ ہمیں ایک ڈھول منگوا کر دے دیجیے گا۔شہزادے نے فیصلہ کن لہجے میں کہا اور تھوڑی دیر بعد سو گیا۔

صبح ملکہ تو اس بات کو بھول بھی چکی تھی مگر شہزادے نے اٹھتے کے ساتھ ہی اس کے بارے میں پوچھا۔ملکہ اس کی ضد سے تنگ آگئی تھی، اس نے اسے ڈانٹ دیا۔ڈانٹ سن کر شہزادہ رونے لگا۔

ملکہ نے کہا۔کل آپ کےابّا حضور تشریف لے آئیں گے۔ہم ان سے آپ کی شکایت کریں گے۔آپ کیسے بچے ہیں کہ اپنے شوق کی خاطر ماں باپ کی عزت کا ذرا سا بھی خیال نہیں ہے۔

ملکہ کے سخت جملے سن کر شہزادہ خاموش تو ہوگیا مگر دوپہر تک اسے تیز بخار نے آ لیا۔اس پر نیم بیہوشی طاری ہو گئی تھی، ادر وہ غنودگی میں بھی بڑبڑا رہا تھا۔مجھے ڈھول چاہیے۔مجھے ڈھول چاہیے۔میں ڈھول بجاؤں گا۔

اس کی حالت دیکھ کر ملکہ گھبرا گئی اور محل کے طبیبوں کو طلب کر لیا۔انہوں نے شہزادے کا معائینہ کیا۔اس کو دوائیں دیں۔ان میں سے ایک طبیب نے ملکہ سے کہا کہ شہزادے صاحب ضد میں آئے ہوۓ ہیں اور انہوں نے کسی بات کو ذہن پر سوار کر لیا ہے، ایسے حالات میں دوائیں اثر نہیں کرتیں۔شہزادے کا بخار اسی وقت اترے گا جب ان کی ضد پوری کردی جائے گی۔

یہ کہہ کر طبیب تو چلے گئے مگر ملکہ پریشان ہوگئی۔ساری رات اس پریشانی میں گزر گئی۔شہزادے کا بخار اترنے کا نام ہی نہیں لے رہا تھا۔صبح ہی صبح کنیزوں اور غلاموں کا شور و غوغا مچا۔بادشاہ سلامت تشریف لے آئے ہیں۔مبارک ہو۔سلامت ہو۔

ملکہ دوڑ کر کھڑکی کے نزدیک گئی۔بادشاہ محل کے صدر دروازے سے اندر داخل ہو رہا تھا۔وہ سیدھا ملکہ کے پاس آیا۔اس نے ملکہ کا پریشان چہرہ دیکھا تو خود بھی پریشان ہوگیا۔ملکہ عالیہ۔کیا بات ہے آپ کچھ پریشان سی نظر آتی ہیں؟۔

ملکہ نے جلدی جلدی اسے شہزادے کی ضد کے بارے میں بتایا اور بولی۔ہماری تو سمجھ میں نہیں آ رہا کہ ہم کیا کریں۔نہ کبھی سنا نہ کبھی دیکھا کہ ایک شہزادہ ڈھول بجا رہا ہے۔شہزادے نے تو عجیب ضد لگا لی ہے۔

بادشاہ اس کی بات سن کر مسکرایا اور شہزادے کے پاس بیٹھتے ہوۓ بولا۔اب ہم آگئے ہیں۔سب ٹھیک ہوجائے گا۔تعجب ہے ملکہ آپ اتنی سی بات سے پریشان ہوگئی ہیں۔شہزادہ بچہ ہے، بچے تو ضد کرتے ہی ہیں۔آپ نے کبھی ہمیں ضد کرتے ہوۓ دیکھا ہے۔ہم بھی بچپن میں بہت ضدی تھے مگر بڑے ہو کر ٹھیک ہوگئے ہیں۔بڑے ہو کر سب ٹھیک ہوجاتے ہیں۔

شہزادے کو تیز بخار تھا اور وہ نیم بے ہوش سا تھا۔بادشاہ نے اسے گود میں اٹھایا اور آواز دی۔بادشاہ کی آواز سن کر شہزادے نے آنکھیں کھول دیں۔باپ کو دیکھ کر اس کے چہرے پر مسکراہٹ دوڑ گئی۔اس نے بادشاہ کے گلے میں بانہیں ڈال دیں۔بادشاہ نے اسے بستر پر بٹھایا اور پھر تالی بجائی۔

کمرے کے دروازے پر موجود دربان اندر آیا۔ہمارے سامان میں ایک خوبصورت چمڑے کا صندوق ہے، اسے پیش کیا جائے۔بادشاہ نے دربان سے کہا۔

دربان نے جھک کر کہا۔ابھی حاضر کیا جاتا ہے حضور بادشاہ سلامت۔یہ کہہ کر وہ چلا گیا۔تھوڑی دیر میں ایک غلام وہ ہی صندوق لے کر حاضر ہوگیا اور دیوار کے ساتھ رکھی لکڑی کی میز پر رکھ کر رخصت ہوگیا۔

شہزادے۔ہمیں افسوس ہے کہ آپ بیمار ہوگئے ہیں۔مگر ہم آپ کے لیے جو چیزیں لے کر آئے ہیں، انھیں دیکھ کر آپ بالکل ٹھیک ہو جائیں گے۔بادشاہ نے مسکرا کر کہا۔

بادشاہ کی بات سن کر شہزادہ جھٹ سے اٹھ کر بیٹھ گیا۔اس کی آنکھیں خوشی سے چمکنے لگی تھیں۔ملکہ اسے خوش دیکھ کر خود بھی خوش ہوگئی اور کہنے لگی۔دیکھیے شہزادے۔آپ کے ابّا حضور آپ کے لیے اچھی اچھی چیزیں لائے ہیں۔چلیے اب ہم سے وعدہ کیجیے کہ اس کے بعد ڈھول کی ضد نہیں کریں گے۔

ڈھول کا نام سن کر شہزادے کو پھر سب کچھ یاد آگیا۔وعدہ تو وہ کیا کرتا، اس نے کُٹّی والی انگلی ملکہ کو دکھائی اور دوسری طرف گھوم کر گھٹنوں میں منہ دے کر بیٹھ گیا۔اس کی اس حرکت پر ملکہ چڑ گئی، جل کر بولی۔ٹھیک ہے۔آپ کے ابّا حضور تشریف لے آئے ہیں۔خود ہی نمٹ لیں گے۔

بادشاہ مسکراتے ہوۓ اٹھا۔شہزادے کو احساس ہوگیا کا بادشاہ بستر سے اٹھ گیا ہے۔اس نے گھٹنوں میں سر دیے دیے ایک بازو تھوڑا سا اٹھا کر اسے دیکھنے کی کوشش کی۔بادشاہ میز پر رکھے صندوق کی جانب جا رہا تھا۔شہزادہ دل میں سوچنے لگا جانے ابّا حضور میرے لیے کیا لائے ہیں۔

اچانک تھوڑی دیر بعد اس کے کانوں میں آواز گونجی ڈھم ڈھما ڈھم ڈھم۔اس نے چونک کر پیچھے گھوم کر دیکھا تو کیا دیکھتا ہے بادشاہ کے ہاتھوں میں ایک بڑا سا ڈھول ہے اور اس میں ایک پٹی بھی موجود ہے تاکہ اسے گلے میں لٹکا لیا جائے۔

شہزادہ جلدی سے بستر سے چھلانگ مار کر نیچے اترا اور بادشاہ کے پاس پہنچ گیا۔مارے خوشی کے اس کا برا حال تھا۔ملکہ حیرت کے مارے گنگ ہو کر رہ گئی تھی۔بادشاہ اس کی حیرانی سے لطف اندوز ہو رہا تھا۔پیاری ملکہ۔ابھی تو آپ مزید حیران ہونگی۔اس صندوق میں ایسی ایسی چیزیں موجود ہیں۔

شہزادے نے خوشی سے تالیاں بجاتے ہوۓ کہا۔ابا حضور آپ کتنے اچھے ہیں۔

شہزادے کو جتنی جلدی بخار چڑھا تھا، ڈھول کو دیکھ کر اتنی ہی جلدی اتر بھی گیا تھا۔

بادشاہ نے ملکہ سے کہا ہم جب اپنے دوست کے ملک میں پہنچے تو وہاں بھی جشن بہاراں منایا جا رہا تھا۔ان کا بھی بیٹا ہمارے شہزادے جتنا ہے۔اپنے بیٹے کو انہوں نے ایک کسان کا سوانگ بھروا یا جس کی فصل بہت اچھی ہوتی ہے اور وہ اس خوشی کا اظہار ڈھول بجا کر کرتا ہے۔یہ تماشا ہم نے اپنے دوست بادشاہ اور ان کی ملکہ کے ساتھ دیکھا تھا اور ہمیں اتنا پسند آیا کہ ہم نے بھی فیصلہ کرلیا کہ اپنے شہزادے کو کسان بنا کر اس میلے میں خود بھی شرکت کریں گے۔ہمارے اس فیصلے سے ہمارے دوست بادشاہ بھی بہت خوش تھے۔انہوں نے یہ ڈھول اور شہزادے کے رنگ برنگے کپڑے ہمیں تحفے میں دیے ہیں۔انہوں نے ہمیں ایک بڑے کام کی بات بھی بتائی۔انہوں نے کہا کہ ہم ہر سال جشن بہاراں کے موقع پر اپنی رعایا میں ان ہی کی طرح کا کوئی بھیس بدل کر ان کی خوشیوں میں شرکت کرتے ہیں، کبھی مزدور بن گئے، کبھی تاجر، کبھی پھل بیچنے والا، کبھی دھوبی، کبھی حجام اور کبھی گلی محلوں میں جھاڑو لگانے والا خاکروب۔ہماری ان باتوں سے وہ لوگ بہت خوش ہوتے ہیں کہ ان کا بادشاہ ان کی خوشیوں میں بھرپور طریقے سے شرکت کرتا ہے اور کوئی سا بھی روپ دھار کر اس میں کوئی شرم محسوس نہیں کرتا۔

ملکہ حیرانی سے بادشاہ کی باتیں سن رہی تھی۔بادشاہ خاموش ہوا تو وہ بولی۔ہم تو ناحق شہزادے کی فرمائش سن کر پریشان ہو گئے تھے کہ جب وہ ڈھول بجائے گا تو لوگ کیا کہیں گے۔ہمیں افسوس ہے کہ ہماری وجہ سے ہمارا شہزادہ بیمار پڑ گیا تھا۔واقعی اپنی رعایا کے ساتھ گھل مل جانا کوئی بری بات نہیں ہے۔

پھر بادشاہ نے شہزادے کو وہ کپڑے دکھائے جو اس کے دوست بادشاہ نے اس کے لیے دئیے تھے۔ان کپڑوں میں سفید پاجامہ، پیلے رنگ کا کرتا، گلابی رنگ کی واسکٹ اور ہلکے نیلے رنگ کی پگڑی تھی۔پاؤں میں پہننے کے لیے سنہری کامداری کھّسے تھے۔ان چیزوں کو دیکھ کر شہزادہ تو بہت ہی خوش ہوا۔بادشاہ نے اسی وقت اپنے وزیر کو بلا کر اسے ہدایت کی کہ وہ کل میلے میں ایک پنڈال کا انتظام کروادے کیوں کہ وہ ملکہ اور شہزادے کے ساتھ میلے میں شرکت کرے گا۔

اگلے روز سب میلے میں پہنچے۔شہزادہ کسان کے روپ میں بہت خوبصورت لگ رہا تھا۔بادشاہ نے اسے بگھی کے اندر ہی چھپایا ہوا تھا۔میلے میں پہنچ کر جب سب اپنی اپنی جگہ بیٹھ گئے تو وزیر نے اعلان کیا کہ اب ان کے سامنے ایک ایسے کسان کو پیش کیا جائے گا جس کی فصلیں بہت اچھی ہوئی ہیں اور وہ خوشی سے نہال ہے۔

اس اعلان کا بعد شہزادہ شامی بگھی میں سے نکلا۔لوگوں نے جب اپنے شہزادے کو کسان کے روپ میں دیکھا تو وہ خوشی سے بے حال ہوگئے۔لوگوں نے شہزادے کو خوش آمدید کہنے کے لیے تالیاں بجائیں۔جن کو سیٹی بجانا آتی تھی انہوں سیٹیاں بجائیں۔باقی لوگ مختلف نعرے لگا رہے تھے۔اسی دوران وہاں سے کچھ لوگ ڈھول بجاتے ہوۓ نکل رہے تھے، انہوں نے جب شہزادے کو کسان بنا دیکھا تو وہ وہیں رک گئے۔وہ زور زور سے ڈھول بجا رہے تھے۔شہزادہ بھی ان کے پاس پہنچ گیا اور خود بھی ڈھول بجانے لگا۔

یہ تماشہ کافی دیر تک چلتا رہا۔شہزادے کو خوش دیکھ کر بادشاہ اور ملکہ بھی بہت خوش تھے۔میلے میں شرکت کرنے والوں کی بھی خوشیاں دوبالا ہوگئی تھیں۔دوپہر ہوئی تو بادشاہ نے واپسی کی ٹھانی۔ابھی وہ لوگ وہاں سے روانہ نہیں ہوۓ تھے کہ شہزادے نے ایک نوجوان کو دیکھا، اس کے پاس گھوڑے کا ایک بہت چھوٹا سے خوبصورت بچہ تھا۔شہزادہ اس گھوڑے کے بچے کو دیکھتے کا دیکھتا رہ گیا۔وہ تھا ہی اتنا خوبصورت۔

وہ نوجوان شہزادے کے پاس آیا اور بولا۔شہزادے صاحب۔میرے پاس کتنا خوبصورت گھوڑے کا بچہ ہے۔اگر آپ اپنا ڈھول مجھے دے دیں تو میں اس کے بدلے میں یہ گھوڑے کا بچہ آپ کو دے دوں گا۔

سچی بات یہ تھی کہ شہزادہ ڈھول بجا بجا کر تھک گیا تھا، اس کو گلے میں لٹکائے لٹکائے اس کی گردن میں بھی درد ہوگیا تھا۔اس کی آواز اتنی تیز تھی کہ اس کے کان ابھی تک سائیں سائیں کر رہے تھے۔اسے ڈھول میں یکدم کئی برائیاں نظر آنے لگیں اور چمکدار آنکھوں والا گھوڑے کا بچہ اچھا لگنے لگا۔

اس نے ملکہ سے کہا۔امی حضور۔اگر اجازت ہو تو ہم اپنا ڈھول دے کر گھوڑے کا یہ پیارا سا بچہ لے لیں؟۔

ملکہ نے فوراً اجازت دے دی۔شہزادے نے ڈھول دے کر گھوڑے کا بچہ لیا اور خوشی خوشی محل آگیا۔محل پہنچ کر وہ اس کو لے کر باغ میں پہنچا اور اس کے ساتھ کھیلنے لگا۔گھوڑے کا بچہ بھی اتنی سی دیر میں اس سے مانوس ہوگیا تھا۔شہزادہ شامی دوڑ کر اس سے دور جاتا اور اشارے سے اسے بلاتا تو وہ بھاگ کر اس کے پاس پہنچ جاتا۔

بادشاہ اور ملکہ اپنے کمرے کی کھڑکی میں سے یہ سب کچھ دیکھ رہے تھے۔بادشاہ نے ملکہ سے کہا۔دیکھا ہم نے تھوڑی سمجھداری سے کام لیا تو شہزادے کی توجہ اس ڈھول کی طرف سے ہٹ گئی۔اس نوجوان کو ہم نے ہی گھوڑے کا بچہ لے کر بھیجا تھا۔

ملکہ مسکراتے ہوۓ بولی۔شہزادے کے اس شوق سے میں تو پریشان ہو گئی تھی۔خدا کا شکر ہے کہ آپ کی عقلمندی کام آگئی۔

بادشاہ نے کہا ملکہ۔اتنی عمر کے بچے عجیب عجیب ضدیں کرتے ہیں۔ماں باپ کو چاہیے کہ وہ اس معاملے میں صبر و تحمل اور دانشمندی کا مظاہرہ کریں۔ایسے معاملات میں غصہ کرنا اور بچوں پر سختی کرنا مناسب نہیں۔دیکھا نہیں اس ذرا سی بات کی وجہ سے شہزادے نے اپنے ذہن پر کتنا اثر لے لیا تھا اور بیمار پڑ گیا تھا۔بات حالانکہ معمولی تھی۔

ملکہ شرمساری سے بولی غلطی میری تھی۔اگر میں نرمی سے کام لیتی تو شہزادہ ضد میں آ کر بیمار بھی نہیں ہوتا۔بچوں کی ضدیں اگر بے ضرر ہوں تو انھیں ماننے میں کوئی حرج نہیں۔

اسی وقت ان کے کانوں میں شہزادے کے ہنسنے کی آواز آئ۔انہوں نے کھڑکی سے جھانک کر دیکھا، شہزادہ اس کونے سے اس کونے تک گھوڑے کے بچے سے دوڑ کا مقابلہ کر رہا تھا۔گھوڑے کا بچہ حالانکہ تیز بھاگ رہا تھا مگر شہزادہ شامی کے بھاگنے کی رفتار زیادہ تھی اور وہ جیت گیا تھا۔یہ منظر دیکھ کر بادشاہ اور ملکہ بھی مسکرانے لگے۔

شہزادہ عالم زیب ایک نہایت خوب صورت اور نیک دل شہزادہ تھا۔بادشاہ اور ملکہ نے شروع ہی سے اس کی تعلیم و تربیت پر خاص توجہ دی تھی۔اسی لیے جب وہ بڑا ہوا تو ذہین بھی تھا اور تلواربازی، نیزہ بازی، تیر اندازی اور گھڑ سواری میں کوئی بھی اس کا مقابلہ نہیں کر سکتا تھا۔بادشاہ کو امید تھی کہ وہ جب اس کے بعد تخت سنبھالے گا تو ایک بہترین حکمران ثابت ہوگا۔

ایک روز اس نے شہزادہ عالم زیب کو طلب کیا اور بولا۔شہزادے۔ہمارے بعد تم نے ہی یہ تخت سنبھالنا ہے۔لیکن ہماری خواہش ہے کہ تخت سنبھالنے سے پہلے تم دنیا کو گھوم پھر کر دیکھ لو۔اس سے تمہیں بہت سی باتیں پتہ چلیں گی اور تجربہ بھی حاصل ہوگا۔یہ تجربہ بعد میں تمھارے بہت کام آئے گا۔بس اب تم اپنے سفر کی تیاری شروع کردو۔یہ یاد رکھنا کہ تم ایک عام اور غریب آدمی کی حیثیت سے اپنے سفر پر روانہ ہو گے۔محل سے نکلتے ہوئے نہ تو تمھارے پاس کوئی رقم ہوگی اور نہ ہی سواری کے لیے گھوڑا۔اپنے اخراجات کے لیے تمہیں محنت مزدوری کرناہوگی۔اس سے تم یہ جان سکو گے کہ ہمارے ملک کے غریب لوگ کیسے زندگی گزارتے ہیں اور انھیں کیسی کیسی مشکلات کا سامناکرنا پڑتا ہے۔اس کے علاوہ جب تم واپس محل میں آؤ تو تمھارے پاس ایک اچھی خاصی رقم ہونا چاہیے۔یہ رقم تمہیں اپنی محنت،ایمانداری اور ذہانت سے حاصل کرنا ہوگی۔اگر تم کامیاب ہوگئے توہم سمجھیں گے کہ ہمارا شہزادہ ہمارے بعد واقعی اس ملک کا بادشاہ بننے کے لائق ہے۔

شہزادہ عالم زیب نے بادشاہ سے وعدہ کیا کہ وہ اس کے کہے پر عمل کرے گا۔پھر اس نے سفر کی تیاری شروع کر دی۔

اس کے جانے کی خبر ملکہ کو ہوئی تو وہ پریشان ہو گئی۔اس کی پریشانی بھانپ کر شہزادے نے ماں کو تسلی دی اور کہا۔امی حضور۔مجھے یہ اچھا موقع ملا ہے۔میں دنیا میں گھوموں پھروں گا تو کچھ نہ کچھ سیکھوں گا ہی۔یہ تجربہ بہت ضروری ہوتا ہے اور آئندہ زندگی میں بہت کام آتا ہے۔

ملکہ دل پر پتھر رکھ کر خاموش ہوگئی۔اگلے روز شہزادہ عالم زیب سفر پر نکل کھڑا ہوا۔اس کے جسم پر نہ تو شاہی لباس تھا اورنہ ہی اس کے ساتھ اس کا گھوڑا تھا۔وہ عام کپڑے پہن کر محل سے نکلا اور ایک طرف روانہ ہوگیا۔بادشاہ کے حکم کے مطابق اس کی جیبوں میں ایک پھوٹی کوڑی تک نہ تھی۔

وہ صبح کے وقت محل سے نکلا تھا اور اب دوپہر ہو گئی تھی۔اس نے کافی فاصلہ طے کرلیا تھا۔بہت سی بستیاں پیچھے رہ گئی تھیں اور اب اس کے سامنے چٹیل میدان تھا۔موسم بہت خوش گوار تھا۔آسمان پر ہلکے ہلکے بادل چھائے ہوئے تھے۔اب اسے بھوک لگنے لگی تھی۔کچھ دور آگے چلا تو اسے ایک جنگل نظر آیا۔جنگل میں بہت سے پھلوں کے درخت تھے۔اس نے درختوں سے پھل توڑے اور انہیں کھا کر بھوک مٹائی۔وہاں بیروں کی جھاڑیاں بھی تھیں جن میں سرخ سرخ میٹھے بیر لگے تھے۔اس نے ان بیروں کو توڑ کر اپنی جیبوں میں بھر لیا تاکہ پھر بھوک لگے توانہیں کھا سکے۔قریب ہی ایک دریا بہہ رہا تھا۔اس نے دریا سے پانی پیا اور دوبارہ اپنے سفر پر روانہ ہوگیا۔اس کا خیال تھا کہ کسی آبادی میں پہنچ جائے تو پھر سوچے گا کہ اسے کیا کرنا چاہیے۔

وہ اللہ کا نام لے کر آگے کی جانب چل پڑا۔اسے چلتے ہوئے کافی دیرہو گئی تھی مگر وہ تھا کہ بغیر رکے چلا ہی جا رہا تھا۔تھوڑی دیر بعد اسے کسی آبادی کے آثار نظر آئے۔چھوٹے چھوٹے گھر اس کی نظروں کے سامنے تھے۔وہ خوش ہوگیا اور اپنی رفتار مزید تیز کردی۔

زیادہ دیر نہ گزری تھی کہ وہ اس آبادی میں پہنچ گیا۔وہ ایک گاؤں تھا۔جیسے ہی وہ گاؤں میں داخل ہوا ایک آدمی اس کی طرف آیا اوربولا۔تم اجنبی معلوم دیتے ہو۔کیا کسی کام کی تلاش میں ہو؟۔

شہزادہ عالم زیب نے کہا۔آپ نے ٹھیک کہا۔میں کوئی کام کرناچاہتا ہوں تاکہ میرے پاس کچھ رقم جمع ہوجائے اور میں دوبارہ اپنے سفر پر روانہ ہو سکوں۔میں گھوم پھر کراپنا ملک دیکھنے کے لیے گھر سے نکلا ہوں۔

وہ آدمی یہ سن کر خوش ہوگیا اور اسے ساتھ لے کر اپنے گھر آیا۔گھر میں اس کی بیوی، ایک بیٹا اور ایک بیٹی تھے۔وہ سب شہزادہ عالم زیب کو دیکھ کر بہت خوش ہوۓ۔جنگل سے روانہ ہوتے ہوئے اس نے جو بیر اپنی جیبوں میں بھر لیے تھے، وہ بیر اس نے اس آدمی کے بچوں کو دےدئیے۔دونوں بچے خوش ہوگئے۔

تھوڑی دیر میں اس آدمی کی بیوی نے کھانا تیار کرلیا۔جب وہ لوگ کھانا کھا چکے تو اس آدمی نے کہا۔میرا نام بہرام ہے۔میں نے چندروز پہلے گاؤں میں کچھ زمین خریدی ہے۔میرا ارادہ ہے کہ اس پرکھیتی باڑی شروع کروں۔مگر وہ زمین بہت اونچی نیچی ہے۔میں اس کو ہموار نہیں کرسکتا۔اس کام کو تم کرو گے۔جب زمین ہموارہوجائے گی اور اس میں بیج بو دیے جائیں گے تو تمہاری چھٹی ہوجائے گی۔میں تمہاری محنت کے بدلے اتنی رقم دوں گا کہ تم مزے سے گھوم پھر سکو گے۔

شہزادہ عالم زیب نے اس کام کو کرنے کی حامی بھر لی۔اگلے روزوہ بہرام کے ساتھ اس کی زمین پر پہنچ گیا۔زمین واقعی بہت اونچی نیچی تھی۔شہزادہ عالم زیب نے کدال سنبھالی اور کام شروع کردیا۔بہرام کو کوئی کام یاد آگیا تھا اس لیے وہ گھر چلا گیا۔

اچانک شہزادہ عالم زیب کی کدال کسی دھاتی چیز سے ٹکرائی۔اس نے وہاں کی مٹی کو ہاتھوں سے ہٹایا تو اسے پیتل کی ایک ہنڈیا نظرآئی۔اس پر ایک ڈھکن ڈھکا ہوا تھا۔اس نے ڈھکن کو اٹھا کر اندرجھانکا تو ہنڈیا میں چمچماتی ہوئی سونے کی اشرفیاں نظر آئیں۔وہ ان اشرفیوں کو دیکھ کر بہت حیران ہوا اور اس ہنڈیا کو دوبارہ مٹی سے ڈھانپ دیا۔اس کے بعد وہ پھر اپنے کام میں مشغول ہوگیا۔دوپہر تک اس نے ساری زمین کو ہموار کردیا تھا۔اس نے پوری زمین میں تھوڑے تھوڑے فاصلے پر کم گہری نالیاں بھی بنا دی تھیں تاکہ ان میں بیجوں کو بویا جا سکے۔یہ بہت مشقت کا کام تھا مگر وہ بڑی جانفشانی سے لگا رہا۔اس قدر محنت کا کام کرنے کی وجہ سے شہزادہ عالم زیب کو تھکن سی محسوس ہونے لگی تھی۔وہ سستانے کے لیے ایک درخت کے نیچے بیٹھ گیا۔

بہرام کو گئے ہوئے بہت دیر ہوگئی تھی۔وہ جب گھر سے واپس آیا توشہزادہ عالم زیب اپنا کام ختم کر چکا تھا۔اس کے کھیتوں کی زمین بالکل ہموار ہو چکی تھی۔اس نے اس کی محنت اور کام کی بہت تعریف کی۔بہرام اپنے ساتھ گھر سے کھانا بھی لایا تھا۔دونوں نے ساتھ بیٹھ کر کھانا کھایا۔شہزادہ عالم زیب نے اسے ابھی تک اشرفیوں کی ہنڈیا کے بارے میں کچھ نہیں بتایا تھا۔

دوسرے روز جب بیج ڈالنے کی باری آئی تو شہزادہ عالم زیب نے بہرام کو وہ ہنڈیا دکھائی۔بہرام بہت خوش ہوا اور بولا۔تم تو بہت ایماندار لڑکے ہو۔تم چاہتے تو اس ہنڈیا کو چپکے سے نکال کر چلے جاتے۔میں تمہاری ایمانداری سے بہت خوش ہوا ہوں۔میں اس میں موجود آدھی اشرفیاں تمہیں بھی دوں گا۔

شہزادہ عالم زیب نے بہت منع کیا کہ وہ اشرفیاں نہیں لے گا مگر بہرام نہ مانا۔ہنڈیا میں ایک ہزار اشرفیاں تھیں۔بہرام نے پانچ سواشرفیاں اسے دے دیں۔شہزادہ عالم زیب سوچنے لگا کہ ان اشرفیو ں کا کیا کرے۔اس کے ذہن میں ایک خیال آیا۔اسی گاؤں میں پھل کے درختوں کا ایک بہت بڑا باغ تھا۔اس کا مالک اسے فروخت کرنا چاہتاتھا۔شہزادہ عالم زیب نے ان اشرفیوں سے وہ باغ خرید لیا۔گاؤں میں بہت سارے لوگ ایسے تھے جو مزدوری کی تلاش میں رہتے تھے۔اس نے ان میں سے کچھ لوگوں کو باغ کی دیکھ بھال کرنے کے لیے ملازم رکھ لیا۔ان کے ذمے باغ کے درختوں کو پانی اور کھاد دینااور درختوں سے پھلوں کو توڑ کر جمع کرنا تھا۔

شہزادہ عالم زیب کو گاؤں میں رہتے ہوئے کافی روز ہوگئے تھے۔اس دوران وہ اپنے پھلوں کے باغ کی بھی دیکھ بھال کرتا تھا اوربہرام کے کھیتوں میں بھی کام کرتا تھا۔بہرام کے کھیت بھی ہرے بھرے ہوگئے تھے۔

ایک روز اس نے بہرام سے کہا۔اپنا ملک دیکھنے کا سفر تو ادھورا ہی رہ گیا ہے۔اب مجھے چلنا چاہیے۔آپ کی مہربانی ہوگی اگر آپ میری غیر موجودگی میں میرے پھلوں کے باغ کی نگرانی کرتے رہیں۔

بہرام نے اس کام کی حامی بھر لی۔شہزادہ عالم زیب دوبارہ اپنے سفر پر روانہ ہوگیا۔اس کے پاس اب پیسوں کی کمی نہیں تھی۔بہرام نے چلتے ہوئے اسے بہت سارے سونے کے سکے بھی دیے تھے جوکھیتوں میں کام کرنے کی مزدوری تھی۔شہزادہ عالم زیب نے ایک بہترین قسم کا گھوڑا بھی خرید لیا تھا جس کی وجہ سے اسے بہت آسانی ہوگئی تھی۔

چونکہ اس کے پاس بہت سی رقم تھی، اس لیے اب اسے کوئی کام کرنے کی ضرورت نہیں تھی۔وہ کسی بھی گاؤں یاشہر کی سرائے میں قیام کرتا۔چند روز وہاں ٹھہر کر آس پاس کاعلاقہ دیکھتا، وہاں کے لوگوں سے ملتا، ان کے مسائل کا مشاہدہ کرتااور پھر آگے چل پڑتا۔اس سفر میں اسے بہت مزہ آیا تھا۔اسے اس بات سے اچھی طرح واقفیت ہو گئی تھی کہ غریب لوگوں کو کیسی کیسی مشکلات کا سامنا کرنا پڑتا ہے۔اس نے فیصلہ کرلیا کہ محل جا کر بادشاہ سے کہہ کران سب کی مشکلات کا خاتمہ کروائے گا۔

اسے محل سے نکلے ہوئے کافی عرصہ ہوگیا تھا۔اس کو اب بادشاہ اور ملکہ کی یاد ستانے لگی تھی۔اس عرصے میں اس نے تقریباً پوراملک گھوم لیا تھا۔اب اس نے واپسی کا ارادہ کیا۔سب سے پہلے وہ بہرام کے گاؤں پہنچا۔اسے یہ دیکھ کر بہت خوشی ہوئی کہ اس کا وہ باغ جو اس نے بہرام کی دی ہوئی اشرفیوں کے عیوض خریدا تھا،مختلف قسم کے پھلوں سے لدا ہوا ہے۔باغ کے نگرانوں نے بڑی محنت سے کام کیا تھا۔بہرام نے اسے بتایا کہ اس کے باغ کے پھل بہت اچھی قیمت پر فروخت ہوجاتے ہیں۔اس نے ایک اشرفیوں سے بھری ہوئی تھیلی شہزادہ عالم زیب کے حوالے کی اور بولا۔باغ کے سارے اخراجات نکال کر یہ اشرفیاں بچی ہیں۔انہیں سنبھال کر اپنے پاس رکھو۔

شہزادہ عالم زیب نے اشرفیوں کی تھیلی لے کر اس کا شکریہ ادا کیااور بولا۔میری مشکل حل ہوگئی ہے۔ابّا حضور نے یہ ہی حکم دیاتھا کہ میں واپس آؤں تو میرے پاس اچھی خاصی رقم بھی ہوناچاہیے۔

پھر اس نے بہرام کو اپنی پوری کہانی سنا دی۔بہرام کو جب پتہ چلاکہ وہ اس ملک کا شہزادہ ہے تو وہ پریشان ہوگیا اور بولا۔شہزادے صاحب۔معاف فرمایے گا۔مجھے نہیں پتہ تھا کہ آپ شہزادے ہیں۔یہ بات اگر مجھے معلوم ہوتی تو میں کبھی آپ سے اپنے کھیتوں میں کام نہ کرواتا۔مجھے معاف کردیجیے۔

شہزادہ عالم زیب نے کہا۔مجھے شرمندہ نہ کیجیے۔میں شہزادہ ضرور تھا مگر ایک غریب شہزادہ تھا۔میں محل سے نکلا تھا تومیرے پاس ایک کوڑی تک نہ تھی۔آپ نے تو مجھ پر احسان کیاتھا۔آپ ہی کی وجہ سے تو میں اس قابل ہوا ہوں کہ اپنے ابّا جان کی نظروں میں سرخرو ہو سکوں۔

اس کی بات سن کر بہرام کو کچھ اطمینان ہوا۔شہزادہ عالم زیب نے پھر کہا۔اب میرے اس باغ کے مالک آپ ہیں۔اس میں کام کرنے والوں کا بہت خیال رکھیے گا۔

بہرام نے اس سے اس بات کا وعدہ کرلیا۔اگلے روز شہزادہ عالم زیب اپنے محل میں آگیا۔بادشاہ اور ملکہ اسے دیکھ کر بہت خوش ہوئے۔اس نے اپنے ساتھ لائی ہوئی اشرفیاں اور سونے کے سکے بادشاہ کو دکھائے اور بولا۔ابّا حضور۔آپ کے حکم کے مطابق میں نے ایک غریب آدمی کے بھیس میں پورا ملک دیکھ لیا ہے۔محل میں بیٹھ کر جو باتیں مجھے پتہ نہیں تھیں، میں اب ان سے واقف ہوگیا ہوں۔ہمارے ملک کے بہت سارے لوگ بہت تکلیف میں زندگی گزار رہے ہیں۔اس کا ایک بہت بڑا سبب یہ بھی ہے کہ سرکاری اہل کار اپنے کاموں کو ایمانداری اور محنت سے انجام نہیں دیتے۔لوگوں کی ایک بڑی تعداد انتہائی غریب ہے کیوں کہ ان کے پاس روزگار کے مواقع نہیں ہیں۔میں نے جگہ جگہ ایسے بچوں کودیکھا جو تعلیم حاصل کرنے کے لیے مکتبوں کا رخ نہیں کرتے۔یہ بچے سارا سارا دن گلی محلوں میں کھیل کود میں مصروف رہتے ہیں اور تعلیم سے دوری کی وجہ سے بڑے ہو کر اپنے ملک کے لیے قابل قدر کام انجام دینے کے قابل نہیں ہوتے۔مجھے یہ بھی پتہ چلاہے کہ نوجوانوں کی ایک بڑی تعداد کسی ہنر سے واقف نہیں ہے۔بڑے ہو کر وہ صرف محنت مزدوری ہی کرسکتے ہیں جس کی وجہ سے انھیں زیادہ پیسے نہیں ملتے اور وہ ہمیشہ غریب کے غریب ہی رہتے ہیں۔اگر یہ لوگ کوئی ہنر سیکھ لیں تو یہ بات ان کے لیے بھی اور ملک کے لیے بھی فائدہ مند ہوگی۔مجھے یہ دیکھ کر بھی بہت افسوس ہوا کہ پانی کے کنویں بہت کم اور آبادیوں سے بہت دور ہیں۔بے چاری عورتوں کو ایک طویل فاصلہ طے کر کے پانی لاناپڑتا ہے۔میں نے ایسے لوگ بھی دیکھے تھے جو اپنے بار برداری کے جانورں پر بھی بہت ظلم کرتے ہیں۔وہ نہ تو انھیں اچھا کھانادیتے ہیں اور نہ ہی ان کی ٹھیک طرح سے دیکھ بھال کرتے ہیں۔

بادشاہ شہزادہ عالم زیب کی یہ باتیں سن کر بہت خوش ہوا اور بولا۔شہزادے۔ہمیں معلوم ہے کہ یہ تمام باتیں جاننے کے لیے تم نے بہت تکلیفیں اٹھائی ہیں۔مگر ان باتوں سے ہماری بھی آنکھیں کھل گئی ہیں۔ہم کل ہی یہ حکم جاری کریں گے کہ ملک میں بہت سے مکتب اور مدرسے کھولے جائیں تاکہ کوئی بچہ تعلیم سے محروم نہ رہ سکے۔ہر گاؤں اور دیہات میں جگہ جگہ کنویں کھودے جائیں تاکہ وہاں کے رہنے والوں کو آسانی سے پانی دستیاب ہو۔ہم یہ حکم بھی دیں گے کہ پورے ملک میں بہت سے ایسے تربیتی مراکز بنائے جائیں جن میں ہنر سکھانے والے نوجوانوں کو مختلف ہنرسکھائیں۔ہمارے ملک کے لوگ ہنر مند ہوں گے تو انھیں ان کے کام کے پیسے بھی زیادہ ملیں گے اور ان کے کام کی وجہ سے دنیا میں ہمارے ملک کا نام بھی روشن ہوگا۔اس کے علاوہ ہم یہ حکم بھی جاری کریں گے کہ اگر کسی شخص نے اپنے جانور کے ساتھ ٹھیک سلوک نہیں کیا تو اسے سخت سزا ملے گی۔جانور بھی اللہ کی مخلوق ہیں۔کسی کو ان سے برا سلوک کرنے کی اجازت نہیں دی جاسکتی۔

پھر ایسا ہی ہوا۔چند ہی روز میں بادشاہ کے احکامات کی تعمیل کردی گئی۔زیادہ عرصہ نہیں گزرا تھا کہ اس کے ملک کے لوگوں کے حالات ان اقدامات کی وجہ سے بہت بہتر ہوگئے۔بادشاہ، ملکہ اور شہزادہ عالم زیب یہ سب دیکھ دیکھ کر بہت خوش ہوتے تھے کیوں کہ ان کے ملک کے لوگ اب ایک اچھی اور خوش حال زندگی گزار رہے تھے۔

بچو!یہ کہانی بہت پرانی ہے لیکن حقیقت پر مبنی ہے۔آخری مغل بادشاہ بہادر شاہ ظفر کا ایک ہاتھی تھا۔جس کا نام مولا بخش تھا۔یہ اپنے مالک کا بے حد وفادار تھا۔ہاتھی خاصہ بوڑھا تھا،مگر تھا بہت صحت مند۔بہادر شاہ ظفر سے پہلے بھی کئی بادشاہوں کو سواری کروا چکا تھا۔فطرتاً شریر اور شوخ تھا۔ہر وقت مست رہتا تھا۔اپنے مہاوت کے علاوہ کسی کو پاس نہ آنے دیتا تھا۔

ہاتھی کھیلنے کا بڑا شیدائی تھا۔قلعے کے قریب بچے اس کے گرد اکٹھے ہو جاتے تھے اور مولا بخش ان کے ساتھ ساتھ کھیلتا رہتاتھا۔پہلے بچے اسے کہتے کہ ایک ٹانگ اٹھاؤ وہ اٹھا لیتا۔بچے کہتے ایک گھڑی (یعنی ایک منٹ) پوری ہونے سے پہلے نہ رکھنا۔

وہ ایک منٹ تک ایسے ہی رہتا۔پھر بچے کہتے گھڑی پوری ہوئی تو وہ ٹانگ نیچے رکھ دیتا، اس کے بعد وہ مخصوص آواز نکالتا جس کا مطلب ہوتا بچو!اب تمہاری باری ہے۔بچے اپنی ٹانگ اٹھا لیتے۔گھڑی پوری ہونے سے پہلے کوئی بچہ ٹانگ نیچے کرنے لگتا تو ہاتھی زور زور سے سر ہلاتا۔

یعنی ابھی گھڑی پوری نہیں ہوئی۔وہ بچوں کے ساتھ بہت خوش رہتا تھا۔انہیں اپنی سونڈ سے گنے اٹھا اٹھا کر دیتا۔جس دن بچے نہ آتے اتنا شور مچاتا کہ مجبوراً مہاوت بچوں کو بلا کر لاتا ویسے تو یہ بہت شوخ ہاتھی تھا لیکن جب بادشاہ کی سواری کا موقع آتا تو بہت مؤدب اور سنجیدہ ہو جاتا۔جب تک بادشاہ صحیح طرح بیٹھ نہ جاتے کھڑا نہ ہوتا۔

1857ء میں جب انگریز قلعہ پر قابض ہوئے اور بہادر شاہ ظفر نے ہمایوں کے مقبرے میں پناہ لی تو مولابخش بہت اداس ہو گیا۔بادشاہ سے بچھڑنے کا اسے اتنا غم ہوا کہ اس نے کھانا پینا چھوڑ دیا۔قلعے کے نئے انگریز انچارج سانڈرس کو یہ خبر ملی تو اس نے لڈو اور کچوریوں سے بھرے ٹوکرے منگوائے اور ہاتھی کے سامنے رکھے۔ہاتھ نے اپنی سونڈ سے وہ تمام ٹوکرے اٹھا کر پھینک دئیے۔سانڈرس کو غصہ آ گیا کہ یہاں تو ہاتھی بھی باغی ہے۔اس نے ہاتھی کی نیلامی کا حکم دیا۔ہاتھی کو بازار میں کھڑا کر دیا گیا،مگر کوئی بھی بولی نہیں لگا رہا تھا، پھر ایک پنساری نے اڑھائی سو روپے کی بولی لگائی اور ہاتھی اس کے ہاتھ نیلام کردیا گیا۔

مہاوت نے یہ دیکھ کر مولابخش سے کہا، ہم دونوں نے بادشاہ کی بہت غلامی کر لی اب تو تجھے ہلدی بیچنے والے کے دروازے پر جانا پڑے گا۔

یہ سننا تھا کہ ہاتھی دھم سے زمین پر گرا اور مر گیا۔ہاتھی کی وفاداری کا یہ قصہ بہت انوکھا ہے۔مولا بخش نے اپنے مالک کے علاوہ کسی کے پاس رہنا پسند نہ کیا اور اس غم نے اس کی جان لے لی۔

بارش کی پہلی پھوار کے ساتھ ہی سارا ماحول بدل گیا تھا۔کل سے اسکول کھل جائیں گے اس احساس سے گھر کے تمام بچوں میں ایک عجیب سی امنگ پیدا کر دی تھی۔بازاروں میں ہر طرف خریداروں کی چہل پہل تھی جن میں اکثر بچے اور ان کے والدین تھے۔سب کتابوں اور یونیفارم کی خریداری میں مصروف تھے۔

شگفتہ شام ڈھلے شہر کے سپر مارکیٹ سے اسکول کے لئے ضروری چیزیں خرید کر اپنے والد کے ساتھ لوٹی تو اسے دیکھتے ہی اس کا چھوٹا بھائی مزمل دوڑ پڑا اور اس کے لئے خریدی گئی چیزوں سے بھرا بیگ دیکھ کر خوش ہو گیا۔اس نے تمام کتابیں کاپیاں اور یونیفارم دیکھ کر اطمینان کر لیا۔جب اس کی نظر شگفتہ کے بیگ پر پڑی تو اسے فوراً محسوس ہوا کہ اس کا بیگ باجی کے بیگ سے چھوٹا ہے۔شگفتہ کو اس نے یہ بات بتائی تو وہ اسے سمجھانے لگی کہ میری کتابیں اور بیاضیں بھی تو تم سے زیادہ ہیں۔تمہارا بیگ چھوٹا ضرور ہے پھر بھی میرے بیگ سے زیادہ مہنگا اور خوبصورت بھی تو ہے۔یہ سن کر مزمل خاموش ہو گیا۔

شگفتہ نے جب اپنے بیگ کا جائز ولیا تو سر پر ہاتھ مار کر بولی افوہ!خاص چیز تو رہ ہی گئی، کمپاس بکس چھوٹ گیا نا!

کیا دکان پر رہ گیا؟

نہیں، مجھے یاد ہی نہیں رہا۔اسی دوران مزمل نے اپنا بیگ کھولا تو اچھل پڑا ارے واہ کمپاس بکس

یہ تمہارے بیگ میں کیسے آگیا، مگر ہم نے یہ خریدا تو نہیں تھا۔شگفتہ کچھ سوچتی ہوئی بولی اچھا،۔۔۔یہ گفٹ ہے جہاں سے یہ خریدا گیا ہے، اس دکاندار نے کہا تو تھا کہ اس کے ساتھ اس کے اندر کوئی گفٹ بھی ہو گا۔ہم وہاں دیکھنا بھول گئے تھے۔۔۔۔مگر یہ تمہارے کسی کام کا نہیں۔۔۔مزّمل یہ تم مجھے دے دو۔

نہیں یہ میرے بیگ میں نکلا ہے میرا ہے، میں کیوں دوں؟مزمل اڑ گیا اور اسی بات پر ان دونوں میں چھینا جھپٹی شروع ہوگئی اور نوبت مار پیٹ تک پہنچ گئی۔

امی نے دونوں کو سمجھانے کی لاکھ کوشش کی مگر مزّمل ماننے کو تیار نہ تھا۔

تھک ہار کرامی نے شگفتہ سے کہا، بیٹی!تم بڑی ہو سمجھدار ہو، یہ تو نالائق ہے۔تم ہی مان جاؤ، کل بازار سے نیا کمپاس بکس خرید لینا۔

بات خریدنے کی نہیں ہے امی جب گھر میں ایک چیز موجود ہے اور وہ کسی کے کسی کام کی نہیں، تو دوسری خریدنا کیا فضول خرچی نہیں ہے۔

وہ تو ہے مگر اس لڑکے کی بے عقلی کا علاج بھی تو نہیں۔یہ سن کر شگفتہ خاموش ہوگئی۔

رات گئے جب سب سونے کے لئے بستر پر لیٹے تو امی نے انہیں ایک کہانی سنائی۔

ایک چھوٹا سا گاؤں تھا۔اس میں دولوگ بہت مشہور تھے۔عبدالرحمن اور شیخ رحیم۔دونوں بڑے نیک اور پار سا تھے۔سب ان کی عزت کیا کرتے تھے۔ان دونوں کا زیادہ تر وقت اپنے گھر اور کاروبار کے علاوہ مسجد میں گزرتا تھا۔ایک مرتبہ عبدالرحمن کو کسی کام کے لئے روپیوں کی ضرورت پیش آئی اور وہ رقم جٹانے کے لئے اسے اپنا کھیت بیچنا پڑا۔شیخ رحیم مالی اعتبار سے آسودہ حال تھا۔اس نے وہ کھیت مناسب داموں میں خرید لیا۔چند دنوں بعد جب شیخ رحیم نے سوچا اس کھیت میں پیڑ لگانے چاہئے۔جب اس نے وہاں موجود کنویں کو دیکھا تو وہ بالکل سوکھا ہوا تھا۔شیخ رحیم نے مزدوروں کو بلوایا اور ایک نیا کنواں کھودنے کا حکم دیا۔کنواں کھودنے کا کام جاری تھا کہ ایک دن مزدوروں نے عبدالرحیم کو بتایا زمین میں کوئی سخت چیز نکل آئی ہے اسے کھود کر باہر نکالا گیا تو سب کی آنکھیں پھٹی کی پھٹی رہ گئیں۔یہ ایک بہت بڑا صندوق تھا جو سونے کے زیورات سے بھرا ہوا تھا۔خزانہ نکلنے پر مزدوروں نے عبدالرحیم کو مبارک باد دی اور کہا اس میں ہمارا بھی حصہ ہونا چاہئے۔

عبدالرحیم نے اس صندوق کو دیکھا تو پریشان ہو گیا۔بہت دیر تک سوچتا رہا اور پھر کہا۔یہ خزانہ ہمارا نہیں ہے، ہم نے عبدالرحمن سے صرف زمین خریدی ہے۔یہ کھیت اس کا تھا اس لیے یہ صندوق بھی اسی کا ہے ہمیں اسے لوٹا دینا چاہیے۔

اس نے اپنے غلام کو عبدالرحمن کے گھر بھیج کر اسے کھیت میں بلوایا اور پورا ماجرا کہہ سنایا، پھر صندوق اس کے حوالے کرتے ہوئے کہا بھائی یہ تمہاری امانت ہے، لے جاؤ۔عبدالرحمن نے کہا، میں نے تمہیں کھیت بیچ دیا تھا اس کے بعد اس کھیت میں موجود ہر چیز تمہاری ہے۔اس صندوق پر میرا کوئی حق نہیں۔

دونوں وہ صندوق ایک دوسرے کے حوالے کرنے کی کوشش کرتے رہے۔جب بات نہ بنی تو معاملہ اس بستی کے قاضی کے پاس گیا۔قاضی صاحب بھی اس عجیب و غریب مقدمہ کو سن کر حیران تھے اور خوش بھی ہوئے یہ سوچ کر کہ ان کی بستی میں ایسے نیک اور بے غرض انسان موجود ہیں جن کے دل میں دولت کا ذرا بھی لالچ نہیں۔قاضی صاحب نے بہت غور و خوص کے بعد عبد الرحمن سے پوچھا تمہارے کتنے بچے ہیں؟

میری ایک ہی لڑکی ہے۔

کیا عمر ہے اس کی؟

یہی کوئی بیس سال۔

کیا اس کی شادی ہو چکی ہے؟

نہیں میں اس کے لئے مناسب رشتے کی تلاش میں ہوں، میں نے یہ کھیت اس لئے بیچا تھا، تا کہ اس کی شادی کا سامان کر سکوں۔

پھر قاضی صاحب نے عبدالرحیم سے سوال کیا۔آپ کی کتنی اولادیں ہیں؟

عبدالرحیم نے جواب دیا، میرا ایک بیٹا ہے،

کیا عمر ہے اس کی، کیا اس کی شادی ہو چکی ہے؟

جی نہیں یہی کوئی پچیس سال کا ہوگا، ابھی اس کی شادی نہیں ہوئی ہے۔

پھر تو معاملہ بہت آسان ہے، عبدالرحمن صاحب آپ اپنی بیٹی کا نکاح عبدالرحیم صاحب کے بیٹے سے کر دیں اور یہ خزانہ ان دونوں کو دے دیں۔آپ دونوں کا مسئلہ بھی حل ہوجائے گا اور یہ دولت بھی آپ دونوں ہی کے گھر میں رہے گی۔

عبدالرحمن نے اسے قبول کر لیا۔

قاضی صاحب کے اس فیصلے کو سن کر بستی کے لوگ ایک بار پھر ان کی عقلمندی کے قائل ہو گئے۔

شگفتہ اور مزمل کو یہ کہانی بہت پسند آئی۔اسی کہانی کے بارے میں سوچتے سوچتے دونوں نیند کی آغوش میں پہنچ گئے۔

اگلی صبح جب شگفتہ نے اسکول جانے سے پہلے اپنا بیگ نکالا اور کتابیں رکھنے لگی تو اس نے دیکھا۔اس میں کمپاس بکس رکھا ہوا تھا۔مزمل اسی کمرے میں اپنے کھلونوں سے کھیل رہا تھا۔شگفتہ اس کے لئے رنگ برنگے پلاسٹک کے بلا کس کا سیٹ لائی تھی، انھیں جوڑ کر وہ ایک گھر بنارہا تھا۔

مزمل!یہ کمپاس بکس یہاں تم نے رکھا ہے؟شگفتہ نے اس پوچھا

ہاں۔۔۔۔گفٹ ہے۔آپ کے لئے

مزّمل کے چہرے پر معصوم سی مسکراہٹ تھی۔

شگفتہ نے آگے بڑھ کر اسے میرا پیارا بھائی کہہ کر گلے لگا لیا۔

ابا جان بھی بچوں کی کہانیاں سن کر ہنس رہےتھے اور چاہتے تھے کہ کسی طرح ہم بھی ایسے ہی ننھے بچے بن جائیں۔نہ رہ سکے۔بول ہی اٹھے۔بھئی ہمیں بھی ایک کہانی یاد ہے۔کہو تو سنا دیں!

آہاجی آہا۔ابا جان کو بھی کہانی یاد ہے۔ابا جان بھی کہانی سنائیں گے۔سنائیے ابا جان۔ابا جان سنائیے نا۔

ابا جان نے کہانی سنانی شروع کی

کسی شہر میں ایک تھا بادشاہ

ہمارا تمہارا خدا بادشاہ

مگر بادشاہ تھا بہت ہی غریب

نہ آتا تھا کوئی بھی اس کے قریب

بادشاہ اور غریب۔سب بچے سوچنے لگے کہ بادشاہ غریب بھی ہو سکتا ہے یا نہیں؟شاید ہوتا ہو اگلے زمانے میں۔ابا سنا رہے تھے

کئے ایک دن جمع اس نے فقیر

کھلائی انہیں سونے چاندی کی کھیر

فقیروں کو پھر جیب میں رکھ لیا

امیروں وزیروں سے کہنے لگا

کہ آؤ چلو آج کھیلیں شکار

قلم اور کاغذ کی دیکھیں بہار

مگر ہے سمندر کا میدان تنگ

کرےکس طرح کوئی مچھر سے جنگ

تو چڑیا یہ بولی کہ اے بادشاہ

کروں گی میں اپنے چڑے کا بیاہ

مگر مچھ کو گھر میں بلاؤں گی میں

سمندر میں ہرگز نہ جاؤں گی میں

ابا جان نے ابھی اتنی ہی کہانی سنائی تھی کہ سب حیران ہو ہو کر ایک دوسرے کا مونہہ تکنے لگے۔بھائی جان سے رہا نہ گیا۔کہنے لگے یہ تو عجیب بے معنی کہانی ہے، جس کا سر نہ پیر۔

ابا جان بولے کیوں بھئی کون سی مشکل بات ہے، جو تمہاری سمجھ میں نہیں آتی۔

منجھلے بھائی نے کہا سمجھ میں توآتی ہے مگر پتہ نہیں چلتا۔یہ سن کر سب ہنس پڑے خب بھئی خوب۔سمجھ میں آتی ہے اور پتہ نہیں چلتا۔آپا نے کہا ابا جان بادشاہ غریب تھا۔تو اس نے فقیروں کو بلا کر سونے چاندی کی کھیر کیسے کھلائی اور پھر ان کو جیب میں کیسے رکھ لیا۔مزا یہ کہ بادشاہ کے پاس کوئی آتا بھی نہیں تھا۔یہ امیر وزیر کہاں سے آ گئے۔شکار میں قلم اور کاغذ کی بہار کا مطلب کیا ہے۔اور پھر لطف یہ کہ سمندر کا میدان اور ایسا تنگ کہ وہاں مچھر سے جنگ نہیں ہو سکتی۔پھر بیچ میں یہ بی چڑیا کہاں سے کود پڑیں جو اپنے چڑے کا بیاہ کرنے والی ہیں۔مگر مچھ کو اپنے گھونسلے میں بلاتی ہیں اور سمندر میں نہیں جانا چاہتیں۔

ننھی بولیتوبہ توبہ۔آپا جان نے تو بکھیڑا نکال دیا۔ایسی اچھی کہانی ابا جان کہہ رہے ہیں۔میری سمجھ میں تو سب کچھ آتا ہے۔سنائیے ابا جان پھر کیا ہوا۔

ابا جان نے کہابس ننھی میری باتوں کو سمجھتی ہے۔ہوا یہ کہ

سنی بات چڑیا کی گھوڑے نے جب

وہ بولا یہ کیا کر رہی ہے غضب

مرے پاس دال اور آٹا نہیں

تمہیں دال آٹے کا گھاٹا نہیں

یہ سنتے ہی کرسی سے بنیا اٹھا

کیا دار اٹھتے ہی تلوار کا

وہیں ایک مکھی کا پر کٹ گیا

جلاہے کا ہاتھی پر رہٹ گیا

یہاں سب بچے اتنا ہنسے کہ ہنسی بند ہونے میں نہ آتی تھی لیکن بھائی جان نے پھر اعتراض کیایہ کہانی تو کچھ اور جلول سی ہے منجھلے بھائی نے کہابھئی اب تو کچھ مزا آنے لگا تھا۔

ننھی نے کہا خاک مزا آتا ہے۔تم تو سب کہانی کو بیچ میں کاٹ دیتے ہوں۔ہو۔ہاں ابا جان جلاہے کا ہاتھی ڈر کر پرے ہٹ گیا ہوگا۔تو پھر کیا ہوا۔

ابا نے کہا ننھی اب بڑا تماشا ہوا کہ

مچایا جو گیہوں کے انڈوں نے شور

کس کے انڈوں نے؟گیہوں کےتو کیا گیہوں کے بھی انڈے ہوتے ہیں؟

بھئی مجھے کیا معلوم۔کہانی بنانے والے نے یہی لکھا ہے۔

یہ کہانی کس نے بنائی ہے؟

حفیظؔ صاحب نے۔

ابا اب میں سمجھا۔اب میں سمجھا۔آگے سنائیے ابا جان جی۔ابا جان آگے بڑھے۔

مچایا جو گیہوں کے انڈوں نے شور

لگاناچنے سانپ کی دم پہ مور

کھڑا تھا وہیں پاس ہی ایک شیر

بہت سارے تھے اس کی جھولی میں بیر

کریلا بجانے لگا اٹھ کے بین

لئے شیر سے ہر چہیا نے چھین

چوہیا نےشیر سے بیر چھین لئے۔جی ہاں بڑی زبردست چوہیا تھی نا۔اب بچوں کو معلوم ہوگیا تھا کہ ابا جان ہماری آزمانے کے لئے کہانی کہہ رہے ہیں۔اماں جان بھی ہنستی ہوئی بولیں اور تو خیر، یہ کریلے نے بین اچھی بجائی ننھی بہت خفا ہو رہی تھی۔سلسلہ ٹوٹتا تھا تو اس کو برا معلوم ہوتا تھا۔ابا جی کہئے کہئے آگے کہئے۔ابا جان نے کہا بیٹی میں تو کہتا ہوں، یہ لوگ کہنے نہیں دیتے۔ہاں میں کیا کہہ رہا تھا۔

لئے شیر سے بیر چہیانے چھین

یہ دیکھا تو پھر بادشاہ نے کہا

اری پیاری چڑیا ادھر کو تو آ

وہ آئی تو مونچھوں سے پکڑا اسے

ہوا کی کمندوں میں جکڑا اسے

بھائی جان نے قہقہہ مارا ہہ ہہ ہا ہا۔لیجئے بادشاہ پھر آ گیا اور چڑیا بھی آ گئی۔چڑیا بھی مونچھوں والی۔منجھلے بولے ابا جی یہ ہوا کہ کمندیں کیا ہوتی ہیں۔ابا جان نے کہابیٹے کتابوں میں اسی طرح لکھا ہے۔کمند ہوا چچا سعدی لکھ گئے ہیں۔

آپا نے پوچھا۔ابا جی یہ سعدی کے نام کے ساتھ چچا کیوں لگا دیتے ہیں؟مگر ننھی اب بہت بگڑ گئی تھی۔اس نے جواب کا وقت نہ دیا اور بسورنے لگی اوں اوں اوں۔کہانی ختم کیجئے۔واہ ساری کہانی خراب کردی۔ابا جان نے اس طرح کہانی ختم کی

غرض بادشاہ لائؤ لشکر کے ساتھ

چلا سیر کو ایک جھینگر کے ساتھ

مگر راہ میں چیونٹیاں آ گئیں

چنے جس قدر تھے وہ سب کھا گئیں

بڑی بھاری اب تو لڑائی ہوئی

لڑائی میں گھر کی صفائی ہوئی

اکیلا وہاں رہ گیا بادشاہ

ہمارا تمہارا خدا بادشاہ

ایک روز جب ملکہ نیلوفر کی ماں اس سے ملنے آئی تو یہ دیکھ کر اس کو بہت حیرت ہوئی کہ اس کی بیٹی پھول کر کپا ہوتی جا رہی ہے۔اتنی موٹی بیٹی کو دیکھ کر اس نے حیرت سے کہا۔بیٹی تمہیں یہ کیا ہوتا جا رہا ہے؟

امی حضور ہم ٹھیک تو ہیں۔آپ نے ہمیں بہت دنوں بعد دیکھا ہے اس لیے شائد ایسا کہہ رہی ہیں۔بس تھوڑی سی کمزوری ہو گئی ہے، کھانے پینے کی طرف اور دھیان دیں گے تو ٹھیک ہو جائیں گے۔

بہت دنوں بعد دیکھنے کی بات نہیں ہے۔ملکہ کی ماں نے فکر مندی سے کہا تم بہت موٹی ہوگئی ہو اور یہ کوئی اچھی بات نہیں ہے۔

اس میں کیا بری بات ہے ملکہ نے لاپرواہی سے کہا۔دنیا میں تو مجھ سے بھی زیادہ زیادہ موٹے لوگ پڑے ہیں۔ہمارے وزیر خوراک تو اتنے موٹے ہیں کہ اس دن فرش پر گر پڑے تھے تو خود سے اٹھا بھی نہیں گیا۔محافظوں نے اٹھاکر کھڑا کیا تھا۔

تمہیں ان لوگوں سے کیا مطلب؟تم ایک ملکہ ہو۔میں تو کہتی ہوں کہ سنجیدگی سے اس طرف دھیان دو۔موٹا ہونا کوئی اچھی بات نہیں ہے۔پورے جسم میں چربی بڑھ جاتی ہے جس سے مختلف بیماریاں جنم لیتی ہیں۔سانس لینے میں بھی دشواری ہوتی ہے۔اپنا نہیں تو اپنے دونوں شہزادوں کا ہی خیال کرو۔کیا تم چاہتی ہو کہ وہ سوتیلی ماں کے سائے میں پرورش پائیں۔یاد رکھو میری بات نہیں مانوگی تو پچھتاؤگی۔ان بادشاہوں کا کچھ پتہ نہیں ہوتا۔دوسری شادی کے بہانے ڈھونڈتے ہیں۔پھر بیٹھی رہنا آرام سے ایک کونے میں۔

ملکہ اپنی ماں کی بات کا جواب دینے ہی والی تھی کہ بادشاہ اندر داخل ہوا۔ان دونوں کو باتیں کرتا دیکھ کر اس نے کہا ہم معافی چاہتے ہیں کہ آپ کی باتوں میں مخل ہوئے۔پھر وہ ملکہ سے مخاطب ہوا پرسوں پڑوس کے بادشاہ ہمارے ملک میں تشریف لا رہے ہیں۔ہم نے سوچا کہ آپ کو بتا دیں تاکہ آپ تیار رہیں۔

پڑوس میں تو کئی ملک ہیں۔آپ کس کی بات کر رہے ہیں؟ملکہ نے پوچھا۔

وہ ہی ہمارے دوست بادشاہ جن کی ملکہ دبلی پتلی سی ہیں۔یہ کہہ کر بادشاہ تو چلا گیا اور ملکہ کی ماں معنی خیز نظروں سے اس کی طرف دیکھنے لگی۔

ملکہ کے بھی کان کھڑے ہو گئے تھے۔ماں سے بولی۔بادشاہ سلامت اپنے دوست کا نام بھی لے سکتے تھے۔انہوں نے دبلی پتلی والی نشانی کیوں بتائی

بیٹی میں ان مردوں کو خوب جانتی ہوں۔ہر بات گھما پھرا کر کرتے ہیں۔اس کی ماں نے جواب دیا۔ملکہ سوچ میں پڑ گئی اور کچھ دیر بعد بولی۔امی حضور آپ ٹھیک کہہ رہی ہیں۔میں غلطی پر تھی۔اب میں اپنا خیال رکھوں گی اور پھر پہلے والی نیلوفر بن جاؤں گی۔بادشاہ سلامت کے ارادے ٹھیک نظر نہیں آتے۔ایسا نہ ہو کہ ان کی دو ملکائیں ہو جائیں، ایک موٹی اور ایک دبلی۔مجھے یاد پڑ رہا ہے کہ چند دنوں پہلے جب میں ان کے پاس بیٹھی تھی اور قصہ گو انھیں کہانی سنانے آیا تو اس سے کہہ رہے تھے کہ بارہ من کی دھوبن والی کہانی سناؤ۔میری کسی بات سے ناراض ہو گئے تھے تو بولے ملکہ تم سے بات کرنا بس ایسا ہی ہے جیسے بھینس کے آگے بین بجانا۔آپ ٹھیک کہہ رہی ہیں وہ بھی میرے موٹاپے سے خوش نہیں ہیں مگر ڈر کے مارے کچھ نہیں کہتے، البتہ گھما پھرا کے اشاروں اشاروں میں مجھے احساس دلانے کی کوشش کرتے رہتے ہیں۔

بیٹی کو قائل ہوتا دیکھ تو ملکہ کی ماں خوش ہو گئی۔اپنی انگوٹھی اتار کر اس کو دی اور بولی۔اس انگوٹھی کو پہن لو۔اس وقت تو یہ تمہاری انگلی میں مشکل سے ہی آئےگی، وجہ تم جانتی ہی ہو۔مگر جیسے جیسے تم دبلی ہوتی جاؤگی یہ تمہاری نگلی میں ڈھیلی پڑتی جائےگی۔بس تم سمجھ لینا کہ اب تم پھرسے پہلے والی نیلوفر بن گئی ہو۔مگر بیٹی یاد رکھنا یہ انگوٹھی تمہارے ابا حضور نے ہمیں شادی کے موقع پر دی تھی۔اس کو اپنی جان سے زیادہ سنبھال کر رکھنا۔میں پھر کبھی آؤں گی تو واپس لے لوں گی۔

ملکہ نیلوفر نے ماں سے انگوٹھی لے لی اور بڑی مشکلوں سے اسے ایک انگلی میں پہن لیا۔انسان کوشش کرے تو ہر چیز ممکن ہے۔ملکہ نیلوفر نے دبلا ہونے کی کوششیں شروع کر دیں۔اس نے پہلے کی طرح کھانا پینا چھوڑ دیا تھا۔پہلے اس کا دھیان ہر وقت کھانے پینے کی چیزوں کی طرف لگا رہتا تھا اور وہ صبح، دوپہر اور رات کا انتظار صرف اس لیے کرتی تھی کہ خوب مزے سے طرح طرح کے کھانے کھائےگی۔اب اس نے اپنی زیادہ کھانے والی عادت پر قابو پا لیا تھا۔سب دسترخوان پر بیٹھتے تو مزے مزے کے کھانے کھا رہے ہوتے مگر ملکہ نیلوفر کچی سبزیاں اور پھل کھاتی۔

شاہی طبیبہ بھی اس کے رابطے میں تھی۔اس نے ملکہ کو پیدل چلنے کا مشور بھی دیا تھا اور دوسری مفید باتیں بھی بتائی تھیں۔ملکہ روز محل کی چھت پر جاکر چہل قدمی کرتی۔کبھی کبھی اس کے ساتھ بادشاہ بھی چلا جاتا تھا۔جس روز اس کے ساتھ بادشاہ نہ ہوتا تو وہ دوڑ بھی لگا لیتی تھی۔بادشاہ کے سامنے دوڑنے سے اسے شرم آتی تھی کیونکہ اسے دوڑتا دیکھ کر وہ مذاق مذاق میں ضرور اس گائے کی مثال دیتا جو رسی تڑا کر بھاگ گئی تھی۔

ملکہ کی کوششیں رنگ لا رہی تھیں اور وہ تیزی سے اپنی پہلی والی حالت کی طرف آنے لگی تھی، اتنی دبلی پتلی کہ اگر ناک پکڑ لو تو دم نکل جائے۔ایک دن تو چھوٹے شہزادے نے بھی اپنے دل کی بات اس سے کہہ دی امی حضور۔اب تو ہمیں آپ سے ڈر بھی نہیں لگتا۔آپ جب موٹی تھیں تب بہت ڈر لگتا تھا۔

بادشاہ بھی اس تبدیلی سے خوش تھا۔ایک روز بڑے پیار سے بولا ملکہ آپ شائد ہماری بات کا برا مان گئی تھیں۔

ملکہ کو یاد ہی نہیں آ رہا تھا کہ بادشاہ کا اشارہ کس بات کی طرف ہے۔وہ سوالیہ نگاہوں سے اسے دیکھنے لگی۔بادشاہ نے مسکراتے ہوئے کہا یاد نہیں ایک روز ہم نے اپنے دوست بادشاہ کی دبلی پتلی ملکہ کا حوالہ دیا تھا۔

ملکہ نے کہا آپ کی بات کا ہم نے برا نہیں منایا تھا۔دبلا ہونے کا مشورہ تو ہمیں ہماری امی حضور نے دیا تھا۔

بادشاہ سر ہلا کر خاموش ہو گیا۔ایک روز بادشاہ، ملکہ اور دونوں شہزادے سیروتفریح کے لیے دریا کے کنارے پہنچے۔وہاں وہ دیر تک گھومتے پھرتے رہے۔دوپہر کے کھانے کے بعد جب ملکہ دریا کے پانی سے ہاتھ دھو رہی تھی تو انگوٹھی اس کی انگلی سے نکل کر دریا میں جا گری۔ملکہ کو خیال ہی نہیں رہا تھا کہ اب اس کی انگلیاں پتلی پتلی ہو گئی ہیں پہلے جیسے نہیں رہیں۔

انگوٹھی دریا میں گری تو ملکہ کو یوں لگا جیسے اس کی جان نکل گئی ہو۔اس کے منہ سے ایک ہلکی سی چیخ نکل گئی جسے اور کسی نے تو نہیں مگر بادشاہ نے سن لیا تھا۔وہ تیز تیز قدموں سے چلتا ہوا ملکہ کے پاس آیا اور اس کے چیخنے کا سبب معلوم کیا۔

ملکہ روہانسی ہو گئی تھی، آنکھوں میں آنسو بھرکر بولی ابا حضور نے امی حضور کو جو شادی والے روز دی تھی وہ دریا میں گر گئی ہے۔

بادشاہ کی سمجھ میں کچھ نہیں آیا۔سر کھجا کر بولا ہائیں۔آپ کی امی حضور دریا میں گر گئی ہیں، مگر وہ تو ہمارے ساتھ آئی ہی نہیں تھیں پھر کیسے گر پڑیں۔

آپ سمجھے نہیں۔امی نے ہمیں جو انگوٹھی دی تھی ہم اس کی بات کر رہے ہیں۔وہ ہماری انگلی سے پھسل کر دریا میں گر پڑی ہے۔ملکہ نے اپنی بات کی وضاحت کرتے ہوئے کہا اور دوبارہ رونے والا منہ بنانے لگی۔ملکہ کی ماں بادشاہ کی ساس تھی۔انگوٹھی کے کھو جانے سے وہ غصہ کرتی۔بادشاہ ساس کے غصے سے بہت ڈرتا تھا۔وہ ملکہ کی بات سن کر فکر مند ہو گیا۔

قریب ہی مچھیروں کا ایک گاؤں تھا۔بادشاہ نے اپنے ساتھ آئے ہوئے کچھ سپاہیوں کو وہاں بھیجا تاکہ وہ کسی ماہر غوطہ خور کو لائیں اور وہ انگوٹھی کو تلاش کرے۔تھوڑی دیر میں بہت سے ماہی گیر وہاں آموجود ہوئے۔معاملہ شاہی خاندان کا تھا اس لیے سب کو یہ لالچ تھا کہ اگر انگوٹھی مل گئی تو بادشاہ اتنا انعام دےگا کہ سارے دلددر دور ہو جائیں گے۔بادشاہ نے ملکہ کو دور ایک درخت کے نیچے بیٹھا دیا تاکہ جب تک انگوٹھی نہ ملے وہ وہاں بیٹھ کر روتی رہے۔

دونوں شہزادے دریا کے کنارے کھڑے ہو کر حیرت اور دلچسپی سے غوطہ خوروں کو دیکھنے لگے۔غوطہ خور ایک کے بعد ایک دریا میں کودتے رہے۔جب کافی دیر بعد وہ پانی میں سے نکلے تو سب کے چہروں پر ناکامی کے اثرات تھے۔انگوٹھی نہیں ملی تھی۔

ان غوطہ خوروں میں حارث نام کا ایک سولہ سال کا لڑکا بھی تھی۔وہ بچپن سے ہی مچھلیاں پکڑتا چلا آیا تھا اور بچپن سے اب تک اس کا سارا وقت دریا کے کنارے یا دریا کے اندر رہ کر گزرا تھا۔اسے انعام کا لالچ نہیں تھا۔وہ اپنے بادشاہ کو پسند کرتا تھا اس لیے اس کی مدد کرنا چاہتا تھا۔اس نے دریا کی تہہ اچھی طرح کھنگالی تھی، مگر دوسروں کی طرح اسے بھی ناکامی کا سامنا کرنا پڑا تھا۔اس کو اس بات کا بہت افسوس تھا کہ وہ بادشاہ کے کسی کام نہ آ سکا۔

کچھ دیر بعد شام ہو گئی اس لیے بادشاہ نے فیصلہ کیا کہ اندھیرا پھیلنے سے پہلے پہلے محل کی طرف روانگی ہو جائے تو بہتر ہے۔ان کی روانگی کے بعد وہ سب بھی جو انگوٹھی کی تلاش میں آئے تھے اپنے اپنے گھروں کو لوٹ گئے۔حارث بھی گھر چلا گیا۔ماں کے پوچھنے پر اس نے افسردگی سے ماں کو بتا یا کہ ملکہ کی انگوٹھی نہیں ملی۔اس کی ماں بھی افسوس کر کے خاموش ہو گئی۔

اگلے روز حارث اپنا جال لے کر دریا پر پہنچا۔اس کے ذہن میں یہ خیال آیا تھا کہ انگوٹھی کسی مچھلی نے نگل لی ہوگی اور ہو سکتا ہے وہ مچھلی اس کے جال میں پھنس جائے۔اس نے فیصلہ کر لیا کہ آج جتنی بھی مچھلیاں پکڑےگا ان کو فروخت کرنے کے لیے بازار لے کر نہیں جائےگا۔ان مچھلیوں کو وہ گھر میں بیٹھ کر کاٹےگا، اگر کسی مچھلی کے پیٹ میں وہ انگوٹھی موجود ہوئی تو بس سمجھو مزے آ جائیں گے۔

اتفاق کی بات صبح سے دوپہر ہو گئی۔اس کے جال میں ایک مچھلی بھی نہیں آئی۔اس کو مایوسی تو بہت ہوئی مگر اس نے ہمت نہیں ہاری۔ماں نے اس کو دوپہر کے لیے کھانا دیا تھا، اس نے وہ کھایا۔تھوڑی دیر ایک درخت کے نیچے بیٹھ کر آرام کیا اس کے بعد اللہ کا نام لے کر جال کو پھر دریا میں پھینک دیا۔جال کو باہر نکالا تو اس میں کوئی مچھلی نہیں تھی۔شام تک یہ ہی ہوتا رہا، وہ جال پھینک کر اس کو نکالتا تو وہ خالی ہی ہوتا تھا۔سورج ڈوبنے لگا تھا۔تھوڑی دیر میں وہ غروب ہو جاتا اور اندھیرا پھیل جاتا۔اس نے دل میں سوچا کہ بس اب وہ آخری مرتبہ جال پھینکےگا، کوئی مچھلی آئے یا نہ آئے اس کے بعد وہ گھر روانہ ہو جائےگا۔

اس نے دریا میں جال پھینک کر تھوڑی دیر بعد اسے نکالا اور یہ دیکھ کر اسے بے انتہا خوشی ہوئی کہ دو چھوٹی چھوٹی مچھلیاں جال میں تڑپ رہی ہیں۔یہ دیکھ کر اس کو حیرت بھی ہوئی کہ ان میں سے ایک مچھلی سرخ رنگ کی تھی اور دوسری سبز۔حارث نے اپنی پوری زندگی میں ایسی عجیب وغریب مچھلیاں نہیں دیکھی تھیں۔اس نے مچھلیاں نکال کر اپنے ساتھ لائے ہوئے پانی کے لکڑی کے ڈول میں ڈالیں اور جال سمیٹنے لگا۔اتنے میں اس کے کانوں میں کسی کی آواز آئی۔مچھیرے مچھیرے ہم پر ظلم نہ کرو۔ہمیں آزاد کر دو۔

حارث نے چونک کر ڈول کی طرف دیکھا، سرخ رنگ کی مچھلی پانی سے سر نکال کر اسے دیکھ رہی تھی۔مچھلی کو باتیں کرتا دیکھ کر حارث حیرت زدہ رہ گیا۔اس نے جال ایک طرف پھینکا اور زمین پر بیٹھ کر بولا پھر سے کہنا کیا کہہ رہی تھیں تم؟

سرخ مچھلی نے پھر وہ ہی کہا جو وہ پہلے کہہ چکی تھی۔حارث سوچ میں پڑ گیا۔وہ مچھلی پھر بولی ہم سات رنگوں کی سات بہنیں ہیں، سرخ، نارنجی، پیلی، سبز، نیلی، جامنی اور گہرے نیلے رنگ کی۔جب ہماری دوسرے رنگوں کی بہنیں ہم دونوں کو نہیں پائیں گی تو رو رو کر ہلکان ہو جائیں گی۔ہماری نیلی بہن تو بات بات پر رونے لگتی ہے۔ہم پر رحم کرو۔

حارث نیک دل لڑکا تھا، بولا تمہاری درخواست میں ضرور مانوں گا۔میں تمہیں آزاد کر دوں گا، مگر تمہاری اس سبز رنگ کی بہن کو چھوڑنے کے لیے میری ایک شرط ہے، اگر تم وہ پوری کر دو گی تو میں اسے بھی چھوڑ دونگا۔

تم دولت چاہتے ہو۔ہم ساتوں بہنیں دن بھر دریا میں گھومتی پھرتی رہتی ہیں۔ہم نے بہت سے قیمتی موتی جمع کر رکھے ہیں۔وہ موتی اگر میں تمہارے حوالے کر دوں تو کیا تم میری سبز بہن کو چھوڑ دوگے؟۔مچھلی نے پوچھا۔

ہرگز نہیں۔مجھے دولت وغیرہ اور قیمتی موتیوں کا کوئی لالچ نہیں ہے۔میں تو چاہتا ہوں کہ تم مجھے ملکہ کی انگوٹھی دریا میں سے ڈھونڈ کر لا دو۔اب تو رات ہو گئی ہے۔میں گھر چلتا ہوں۔صبح پھر آؤں گا۔یہ کہہ کر حارث نے سرخ مچھلی کو ڈول میں سے نکال کر دریا میں چھوڑ دیا اور بولا تم نے میری بات سن لی ہے نا، میں کل پھر آوں گا۔تمہاری بہن کو میں اپنے ساتھ لئیے جا رہا ہوں۔تم مجھے انگوٹھی لا کر دے دوگی تو میں اس کو بھی آزاد کر دوں گا۔

اس کا دھیان رکھنا۔یہ باریک پسے ہوئے چاول شوق سے کھاتی ہے۔میں کل صبح اپنی دوسری بہنوں کے ساتھ انگوٹھی کی تلاش شروع کر دوں گی۔سرخ مچھلی نے کہا۔

حارث گھر آ گیا۔ڈول کو اس نے احتیاط سے گھر کے اندر رکھ دیا اور تھوڑے سے چاول پیس کر ڈول کے پانی میں ڈال دئیے تاکہ مچھلی ان کو کھا لے۔اگلے روز وہ صبح ہی صبح اٹھ گیا۔دریا پر پہنچا تو سرخ مچھلی بے چینی سے اس کا انتظار کر رہی تھی۔اس کے پیچھے اس کی پانچوں رنگ برنگی بہنیں جھانک جھانک کر حارث کو دیکھ رہی تھیں۔سرخ مچھلی نے اپنے منہ میں ملکہ کی انگوٹھی بھی دبا رکھی تھی۔انگوٹھی دیکھ کر حارث خوش ہو گیا۔اس نے انگوٹھی مچھلی کے منہ سے نکال لی اور سبز مچھلی کو پانی میں چھوڑ دیا۔ان کی دوسری بہنیں خوشی سے ناچنے لگیں۔حارث ان کے لیے بہت سے پسے ہوئے چاول بھی لایا تھا، وہ چاول اس نے پانی میں ڈال دئیے۔مچھلیاں خوش ہو کر ان کو کھانے لگیں اور پھر وارث وہاں سے محل کی طرف چلدیا۔ملکہ کی انگوٹھی کو اس نے احتیاط سے اپنے کپڑوں میں چھپا لیا تھا۔

بادشاہ کے محل کے دروازے پر دربان کھڑے تھے۔حارث نے کہا میں بادشاہ سلامت سے ملنا چاہتا ہوں۔مجھے ان کے پاس لے چلو۔

اس کی بات سن کر پہلے تو دربان قہقہے لگاکر ہنستے رہے پھر ایک نے آگے بڑھ کر اس کا کان پکڑ لیا اور اسے مروڑتے ہوئے بولا تجھے بادشاہ سے کیا کام ہے؟ان سے کیوں ملنا چاہتا ہے۔

حارث کے کان میں درد ہونے لگا تھا۔وہ بولا میں نے کیا کیا ہے جو تم میرا کان مروڑ رہے ہو۔میں بادشاہ سلامت سے کیوں ملنا چاہتا ہوں، ان ہی کو بتاؤں گا تمہیں نہیں۔۔

دربان نے اس کی بات کو اپنی بےعزتی تصور کیا۔اس نے حارث کو ایک دھکا دیا اور بولا چل بھاگ۔بڑا آیا۔

حارث گرتے گرتے بچا تھا، اس نے کہا تم لوگ پچھتاؤگے۔

دربانوں نے اس کی ایک نہیں سنی اور اسے بھگا دیا۔قریب سے شاہی مالی گزر رہا تھا۔حارث نے کہا دیکھو یہ دربان میرے ساتھ کیسا سلوک کر رہے ہیں۔

مالی نے کہا یہ ہی کیا ساری دنیا ہی ایسی ہے۔یہ کہہ کر وہ چلا گیا۔حارث بھی نا امید ہو کر وہاں سے چلا آیا۔دربانوں کے اس رویے سے اس کا دل اداس ہو گیا تھا۔ابھی وہ اپنے گھر کے پاس پہنچا ہی تھا کہ اسے ایک قافلہ آتا نظر آیا۔قافلے کو دیکھنے کے لیے بہت سے لوگ جمع تھے۔اس کے پوچھنے پر ایک شخص نے بتایا کہ یہ قافلہ ملکہ صاحبہ کی ماں کا ہے۔وہ اپنی بیٹی سے ملنے آ رہی ہیں۔یہ سن کر حارث خوش ہو گیا۔اس نے سوچا کہ وہ اس انگوٹھی کو ملکہ کی ماں کو دے دےگا۔وہ اسے بحفاظت ملکہ صاحبہ تک پہنچا دیں گی۔

اس نے دیکھا کہ ایک خوبصورت سی ڈولی ہے، اس کو چار کہاروں نے اٹھا رکھا ہے اور ڈولی کے چاروں طرف گھوڑے پر سوار سپاہی ہیں۔حارث سمجھ گیا کہ ملکہ کی ماں اسی ڈولی میں ہو گی۔وہ ڈولی کے قریب گیا اور چلاکر بولا ملکہ صاحبہ کی امی۔ملکہ صاحبہ کی امی۔

ڈولی کا پردہ ہٹا اور ملکہ کی ماں نے باہر جھانکا۔حارث اس کے قریب گیا اور انگوٹھی نکال کر اسے دیتے ہوئے بولا آپ محل جا رہیں ہیں۔یہ انگوٹھی ملکہ صاحبہ کے حوالے کر دیجئے گا۔

انگوٹھی دیکھ کر ملکہ کی ماں کی آنکھیں حیرت سے پھیل گئیں ارے یہ تو میری شادی والی انگوٹھی ہے۔میں اسی کو تو لینے آئی ہوں، لڑکے تمہیں یہ کہاں سے ملی؟

حارث نے انھیں ساری داستان سنا دی۔انہوں نے حارث کو بہت شاباش دی اور اپنا چمڑے کا تھیلا کھول کر مٹھی بھر کر سونے کی اشرفیاں اسے انعام کے طور پر دے کر بولیں انہیں سنبھال کر رکھو۔گھر جا کر اپنی ماں کو دے دینا۔

پھر اس نے حارث کو بھی اپنے ساتھ بٹھایا اور اس کو محل میں لے آئیں۔جب وہ لوگ محل کے صدر دروازے پر پہنچے تو حارث نے ڈولی کا پردہ ہٹا کر دربانوں سے کہا تمہاری شکایت میں بادشاہ سلامت سے کروں گا۔

دونوں دربانوں نے جب حارث کو ملکہ کی ماں کے ساتھ دیکھا تو ان کے ہاتھوں کے طوطے اڑ گئے اور چہروں پر ہوائیاں اڑنے لگیں۔جب وہ لوگ محل میں پہنچے تو اپنی ماں کو دیکھ کر ملکہ نیلوفر کے چہرے کا رنگ اڑگیا۔وہ پریشان ہو گئی کہ اب انگوٹھی کے بارے میں کیا جواب دے گی۔ملکہ کو اس کی شکل دیکھ کر ترس آ گیا۔اس نے محبّت سے بیٹی کے سر پر ہاتھ پھیرا اور بولی۔بیٹی پریشان مت ہو۔انگوٹھی کو یہ لڑکا ڈھونڈ کر لے آیا ہے۔

ملکہ کا تو خوشی کے مارے برا حال تھا۔اتنی دیر میں بادشاہ بھی وہاں آ گیا۔اس کے کہنے پر حارث نے پوری کہانی سب کو سنائی۔اس عجیب وغریب کہانی کو سن کر سب حیرت زدہ رہ گئے۔بادشاہ نے حارث کی بہت تعریف کی اور کہا یہ لڑکا بہت ایماندار ہے۔یہ اگر چاہتا تو اس قیمتی انگوٹھی کو بیچ کر ہزاروں اشرفیاں حاصل کر سکتا تھا۔ہمیں اس بات پر بھی بہت خوشی ہے کہ گمشدہ انگوٹھی پاکر ہماری دبلی پتلی پیاری ملکہ پھر سے مسکرانے لگی ہیں۔

اس کے بعد بادشاہ نے حارث کو بہت سی اشرفیاں انعام میں دیں اور شاہی بگھی میں بٹھاکر اس کے گھر بھیج دیا۔حارث ایک نیک لڑکا تھا۔اس نے بادشاہ سے دربانوں کے برے سلوک کا ذکر نہیں کیا تھا ورنہ انھیں اپنی نوکری سے ہاتھ دھو نے پڑ جاتے۔حارث کی ماں ایک غریب عورت تھی۔اس نے ملکہ کی ماں اور بادشاہ کی دی ہوئی اتنی بہت سی اشرفیاں دیکھیں تو وہ خوشی سے پھولے نہ سمائی۔تھوڑے دنوں کے بعد حارث نے کچھ اشرفیاں بیچ کر ایک اچھا سا گھر بنوا لیا اور کپڑے کا کاروبار کرنے لگا۔اس کو جب بھی فرصت ملتی تھی، وہ تھوڑے سے پسے ہوئے چاول لے کر دریا پر پہنچ جاتا اور منہ سے سیٹی بجاتا۔ساتوں کی ساتوں مچھلی بہنیں اس کی سیٹی کی آواز سن کر دریا کے کنارے پر آجاتیں اور مزے سے اپنی پسند کے چاول کھاتیں۔

یوں تو بادشاہ سلامت بہت اچھے اور نیک تھے مگر ان کا وزیر ان کی ایک بات سے بہت پریشان تھا اور دل ہی دل میں کڑھتا رہتا تھا۔بادشاہ سلامت اپنی رعایا سے بہت محبّت کرتے تھے اور انہوں نے ان کی بھلائی کے کاموں کے لیے اپنے خزانوں کا منہ کھول رکھے تھے۔ملک میں چاروں طرف سکون اور اطمینان نظر آتا تھا۔سب لوگ انتہائی خوش و خرم زندگی بسر کررہے تھے۔شیر اور بکری ایک گھاٹ پانی پیتے تھے۔مگر وزیر کو جس بات کی پریشانی تھی وہ یہ تھی کہ بادشاہ سلامت دوسروں کے منہ سے اپنی تعریف سن کر بہت خوش ہوتے تھے اور تعریف کرنے والے پر انعامات کی بارش کردیتے۔ان کے دربار کے چند چرب زبان اور خوشامدی لوگوں نے بادشاہ سلامت کی یہ کمزوری بھانپ لی تھی، اور اس کمزوری کا اکثر و بیشتر فائدہ اٹھاتے رہتے تھے، بادشاہ سلامت کی جھوٹی جھوٹی تعریفیں کرتے اور انعامات لے کر گھر کو چلتے بنتے۔

بادشاہ سلامت جب دربار میں تشریف لاتے اور لوگوں کے مسلے مسائل سنتے تو ان کی کوشش یہ ہی ہوتی تھی کہ جلد سے جلد ان معاملات کو نمٹا دیں، تاکہ اس کے بعد شعر و شاعری اور قصیدہ گوئی کا دور چلے اور درباری ان کی تعریفوں کے پل باندھیں۔ان تعریفوں سے بادشاہ سلامت کو ایک عجیب سی خوشی کا احساس ہوتا تھا۔بادشاہ سلامت کی شان میں قصیدے پڑھنے والے نیک نیتی سے بادشاہ سلامت کی تعریف نہیں کرتے تھے۔ان کا مقصد تو محض قیمتی انعامات کا حصول ہی ہوتا تھا۔

وفادار وزیر نے ایک روز اپنی یہ پریشانی ملکہ کے سامنے رکھی۔ملکہ خود بادشاہ سلامت کی اس بات سے تنگ تھی۔وہ سوچتی تھی کہ جھوٹی تعریفوں پر اگر وہ اسی طرح ہیرے جواہرات اور اشرفیاں لٹاتے رہے تو ایک روز سارا خزانہ خالی ہو جائے گا۔

وزیر کی بات سن کر اس نے کہا۔اس سلسلے میں تو مجھے آپ پر ہی بھروسہ ہے۔آپ بادشاہ سلامت کے وفادار ساتھیوں میں سے ہیں۔آپ کی عقلمندی کا کوئی ثانی نہیں ہے۔مجھے امید ہے آپ ضرور کوئی نہ کوئی حل نکالنے میں کامیاب ہوجائیں گے۔

ملکہ عالیہ۔میں اپنی پوری کوشش کروں گا کہ اس مسلے کا کوئی حل نکل آئے۔اس کے لیے مجھے سب سے پہلے یہ پتہ چلانا ہوگا کہ وہ کونسی وجوہات ہیں جن کی بنا پر بادشاہ سلامت خوشامد پسند ہوگئے ہیں اور انھیں کیوں اپنی تعریف سننا اچھا لگتا ہے۔وزیر نے کہا۔

جب میری ان سے شادی ہوئی تھی تو وہ تب بھی ایسے ہی تھے۔بات بات پر اپنے گلے سے قیمتی موتیوں کے ہار اتار کر لوگوں کو انعام میں دے دیا کرتے تھے۔ایک وقت تو ایسا بھی آگیا تھا کہ ہاروں کو بنوانے کے لیے بہت سارے کاریگروں کو بھرتی کرنا پڑ گیا تھا۔مجھے تو اس بات سے بہت ڈر لگتا ہے کہ ہم الله کو کیا منہ دکھائیں گے۔خزانے کا پیسہ عوام کی امانت ہوتا ہے۔اس طرح تو ہم امانت میں خیانت کے مرتکب ہو رہے ہیں۔

میں نے سوچا ہے کہ میں بادشاہ سلامت کی والدہ صاحبہ سے ملوں اور ان کو کریدوں کہ بادشاہ سلامت کی شخصیت کی اس خامی کا سبب کیا ہے۔وزیر نے کہا اور عین اسی وقت بادشاہ سلامت کی ماں کمرے میں داخل ہوئی۔

وہ کافی بوڑھی ہو گئی تھی اور لاٹھی ٹیک ٹیک کر چلتی تھی۔اس نے ملکہ اور وزیر کو دیکھا تو بولی۔بیٹی میں یہ پوچھنے آئ ہوں کہ رات کے کھانے میں کیا پکے گا، تاکہ شاہی باورچی کو آگاہ کردوں مگر ایسا معلوم دیتا ہے کہ تم دونوں مملکت کے کسی اہم مسلے پر گفتگو کر رہے ہو۔میں چلتی ہوں۔بعد میں آجاؤں گی۔

امی حضور ہم آپ کا ہی تذکرہ کررہے تھے۔ایک بہت اہم مسلہ درپیش آ گیا ہے۔آپ سے کچھ معلومات لینا تھیں۔ملکہ نے کہا۔

پہلے مسلہ تو پتہ چلے۔اس کے بعد ہی میں معلومات دے سکوں گی۔بادشاہ سلامت کی والدہ نے کہا۔

پہلے آپ آرام سے بیٹھ جائیں۔پھر ہم آپ کو تفصیل بتائیں گے۔ملکہ نے اسے کمرے میں رکھی کرسی پیش کرتے ہوئے کہا۔

جب بادشاہ سلامت کی ماں آرام سے بیٹھ گئی تو وزیر نے بڑی تفصیل سے اس کو بادشاہ سلامت کی اس خوشامد پسندی کی عادت کے بارے میں بتایا۔جب اس کی بات ختم ہوئی تو بادشاہ سلامت کی ماں نے ایک ٹھنڈی سانس بھری اور بڑے تاسف سے بولی۔اپنے بیٹے کی اس عادت کے ذمہ دار میں اور اس کے ابا حضور تھے۔

یہ بات سن کر ملکہ اور وزیر دونوں چونک پڑے۔امی حضور۔یہ آپ کیا کہہ رہی ہیں۔ملکہ نے حیرت سے آنکھیں پھیلا کر کہا۔

ابھی بادشاہ سلامت کی ماں نے کوئی جواب بھی نہیں دیا تھا کہ بادشاہ سلامت کا بوڑھا باپ کھانستا ہوا اندرداخل ہوا۔اس نے کہا۔اس بڑھاپے نے ہمیں طرح طرح کی بیماریاں لگا دی ہیں مگر حیرت انگیز طور پر ہماری سماعت بہت بہتر ہوگئی ہے، دور ہی سے ہم سب باتیں سن لیتے ہیں، ہم نے تم سب کی باتیں بھی سن لی ہیں۔ہماری بیگم بالکل ٹھیک فرما رہی ہیں۔اپنے بیٹے کو خوشامد پسند بنانے میں ہم دونوں کا ہی ہاتھ ہے۔

بادشاہ سلامت کی ماں کو ملکہ نے کرسی پیش کی تھی۔اب بادشاہ سلامت کا باپ آیا تو اسے کرسی پیش کرنے کی باری وزیر کی تھی۔وہ ایک کرسی اٹھا کر اس کے قریب لایا اور بولا۔تشریف رکھیے۔

وہ بیٹھ گیا تو ملکہ بڑی فکرمندی سے بولی۔جس انداز میں وہ دونوں ہاتھوں سے اپنی دولت لٹا رہے ہیں۔ہمیں تو لگتا ہے کہ بہت جلد خزانہ خالی ہو جائے گا۔ہمیں وزیر صاحب سے بہت امیدیں وابستہ ہیں۔ہمیں یقین ہے کہ وہ بہت جلد اس کا حل ڈھونڈ لیں گے۔

وزیر آگے بڑھا، کھنکھار کر گلا صاف کیا پھر ہاتھ باندھ کر بولا۔آپ بادشاہ سلامت کے والدین ہیں۔دونوں کا یہ ہی کہنا ہے کہ ان کی اس خامی کے پیچھے آپ کا ہی ہاتھ ہے۔پتہ تو چلے کہ کیسے؟اگر یہ بات پتہ چل گئی تو بادشاہ سلامت کا علاج کرنا مشکل بات نہ ہوگی۔

بادشاہ سلامت کے باپ نے کہا۔یہ ایک لمبی کہانی ہے۔تم دونوں بھی بیٹھ جاؤ۔کھڑے کھڑے تھک جاؤ گے۔

جب ملکہ اور وزیر بیٹھ گئے تو اس نے کہنا شروع کیا۔یہ اس وقت کی بات ہے جب ہم نوجوان تھے اور ہماری نئی نئی تاجپوشی ہوئی تھی اور ہم نئے نئے بادشاہ بنے تھے۔ہمارے ابا حضور بوڑھے ہوگئے تھے اس وجہ سے انہوں نے بادشاہت کا تاج ہمارے سر پر سجا دیا تھا۔تھوڑے عرصے بعد ہماری شادی ایک انتہائی حسین و جمیل شہزادی سے ہو گئی۔ان کا رنگ اتنا صاف تھا کہ جب پانی پیتی تھیں تو پانی گردن سے گزرتا ہوا نظر آتا تھا۔

اتنا کہہ کر بادشاہ سلامت کے باپ نے اپنی بیوی کی طرف دیکھا۔اس نے شرما کر سر جھکا لیا۔

بادشاہ سلامت کے باپ نے اپنی بات جاری رکھتے ہوئے کہا۔ان کے حسن و جمال کا تفصیلی تذکرہ ہم نے اس لیے کیا ہے کہ اپنی خوبصورتی کو برقرار رکھنے کے لیے یہ ہر وقت اپنے بناؤ سنگھار میں لگی رہا کرتی تھیں۔ہم بھی کچھ کم نہیں تھے۔ہمیں سیر سپاٹے اور شکار کا شوق تھا، ہم اپنے مشغلوں میں گم رہا کرتے تھے۔تھوڑے عرصے بعد الله نے ہمیں اولاد کی نعمت سے بھی نواز دیا۔ہمارا شہزادہ نہایت خوبصورت تھا۔اس کی پیدائش پر ہم دونوں ہی بہت خوش تھے، مگر نہ انہوں نے ہر وقت بننے سنورنے والی عادت چھوڑی اور نہ ہم نے اپنی سیر سپاٹے اور شکار کی۔ہمارا شہزادہ کنیزوں اور غلاموں کے ہاتھوں میں پرورش پاتا رہا۔وہ تھوڑا بڑا ہوا تو اس کا دل چاہتا تھا کہ ہمارے ساتھ بیٹھے، اپنی اچھی اچھی باتیں ہمیں بتائے اور ہم اس کو شاباش دیں اور اس کی تعریف کریں۔مگر ہم دونوں نادان بنے اپنی اپنی پسند کی مصروفیات میں گم تھے۔ہمیں اپنی بے بیوقوفی کی وجہ سے اپنے چھوٹے سے شہزادے کے احساسات کا خیال ہی نہیں رہا۔اس محرومی کا فائدہ ان کنیزوں نے اور غلاموں نے اٹھایا جن کے ذمے اس کی دیکھ بھال کرنا تھی۔وہ اس کی ہر بات کی بہت تعریف کرتے تھے، اس سے وہ خوش ہو کر اپنے کھلونے، مٹھایاں اور بسکٹ وغیرہ اور دوسری چیزیں انھیں دے دیتا۔وہ اس کی کمزوری بھانپ گئے۔وہ اس کی جھوٹی تعریفیں کرتے اور اس سے فائدہ اٹھاتے۔رفتہ رفتہ ہمارے شہزادے کی یہ عادت پختہ ہوتی چلی گئی اور اس کا نتیجہ ہم سب خود اپنی آنکھوں سے دیکھ رہے ہیں۔اس کہانی میں ان ماں باپ کے لیے ایک سبق چھپا ہے جو اپنے بچوں سے دور دور رہتے ہیں اور ان کی کسی بات کی تعریف کرنا اپنی توہین سمجھتے ہیں۔یہ کہہ کر بادشاہ سلامت کا بوڑھا باپ ایک ٹھنڈی آہ بھر کر خاموش ہوگیا۔

وزیر کچھ دیر خاموشی سے سوچتا رہا پھر بولا۔میں پوری کوشش کروں گا کہ ان کی اس عادت کو ختم کروادوں۔یہاں پر میں یہ بات بھی کہوں گا کہ جو ماں باپ اپنے بچوں کو وقت نہیں دیتے، ان کی باتیں نہیں سنتے، ان کی اچھی باتوں پر انھیں شاباش نہیں دیتے، وہ اپنے بچوں کو احساس محرومی کا شکار بنا دیتے ہیں۔دنیا میں اچھے برے دونوں طرح کے لوگ پڑے ہیں۔برے لوگ اس چیز کا فائدہ اٹھانے میں دیر نہیں لگاتے۔وہ اپنی چکنی چپڑی باتوں سے اس طرح کے بچوں سے فائدہ اٹھاتے ہیں۔

بادشاہ سلامت کی ماں اور باپ نے سر جھکالئیے۔اسی وقت ملکہ کا ننھا شہزادہ باغ میں سے کھیل کر واپس آیا۔اس کے ہاتھ میں کسی جھاڑی کا ایک تنکا تھا اور اس نے امرود کے ایک پتے کو درمیان سے اس تنکے میں پرو رکھا تھا۔

شہزادے نے کمرے میں داخل ہو کر پہلے تو سب کو ادب سے سلام کیا پھر بولا۔امی حضور۔دیکھیے ہم نے امرود کے پتے کا پنکھا بنایا ہے۔یہ گھومتا بھی ہے۔یہ کہہ کر اس نے پتے پر پھونک ماری تو پتا تیزی سے گھومنے لگا۔

ملکہ یہ دیکھ کر نہال ہوگئی، آگے بڑھ کر شہزادے کو پیار کیا اور بولی۔ہمارے شہزادے نے کتنا اچھا پنکھا بنایا ہے۔ہمیں بھی اس سے کھیلنے دیجیے۔

شہزادے نے پتے پر ایک اور پھونک ماری اور بولا۔آپ تو بڑی ہیں امی حضور۔یہ تو بچوں کے کھیلنے کے لیے ہے۔یہ کہہ کر شہزادہ وہاں سے بھاگ گیا۔

بادشاہ سلامت کی ماں نے کہا۔اگر یہ ہی سلوک ہم اپنے بیٹے سے بھی کرتے، اس کی باتیں سنا کرتے، اس کی تعریف کرتے تو وہ ایسا نہ بنتا جیسا بن گیا ہے۔

تھوڑی دیر بعد جب وزیر وہاں سے رخصت ہونے لگا تو اس نے ملکہ کو چند باتیں بتائیں اور درخواست کی وہ ان پر عمل کرے۔ملکہ نے اس کی باتوں کو گرہ میں باندھ لیا۔

رات کو جب بادشاہ سلامت اس کے ساتھ اپنے کمرے میں بیٹھے تھے اور ننھا شہزادہ ان کے سامنے کھیل رہا تھا تو ملکہ نے بڑے پیار سے کہا۔الله کا شکر ہے۔میں بھی کس قدر خوش قسمت ہوں کا مجھے آپ جیسا شریف اور نیک شوہر نصیب ہوا ہے۔جو شکل و صورت میں بھی یکتا ہے اور اپنے کردار میں بھی۔اپنی رعایا کی محبّت اس کے دل میں کوٹ کوٹ کر بھری ہوئی ہے۔

بادشاہ سلامت نے یہ سنا تو خوشی سے ان کی آنکھیں چمکنے لگیں۔انہوں نے اپنے گلے سے قیمتی موتیوں کا ہار اتار کر ملکہ کو پیش کیا اس بات کا اظہار کرنے پر ہم اسے آپ کی نذر کرتے ہیں۔

ملکہ مسکرا کر بولی۔جہاں پناہ ہم اس انعام کو لینے سے انکار کرتے ہیں۔ہم نے آپ کی تعریف اپنے دل کی گہرائیوں سے کی ہے۔ہمارے خلوص اور محبّت کی قیمت اس معمولی ہار سے ادا نہیں ہوسکتی۔

بادشاہ سلامت یہ بات سن کر حیران ہوگئے اور بولے۔جب دوسرے لوگ ہماری تعریف کے گن گاتے ہیں اور ہم انھیں انعام دیتے ہیں تو وہ فوراً لے لیتے ہیں۔ملکہ آپ تو عجیب ہیں۔

اس کی وجہ صرف یہ ہے کہ دوسروں کی تعریف دکھاوے کی ہے۔وہ یہ باتیں صرف آپ کو خوش کرکے انعام کے لالچ میں کرتے ہیں۔ان کے دلوں میں خلوص نہیں، لالچ بھرا ہوتا ہے۔آپ تو میرے سر تاج ہیں۔آپ کے بارے میں میں جو بھی کہوں گی وہ سچ ہوگا۔

ملکہ کی بات سن کر بادشاہ سلامت کچھ سوچنے لگے۔ملکہ نے جب لوہا گرم دیکھا تو ایک اور چوٹ ماری۔ہمارے دادا حضور ہمارے سب بہن بھائیوں کو ایک نصیحت کیا کرتے تھے۔وہ کہتے تھے کہ اپنے ماں باپ اور بھائی بہنوں کے علاوہ اگر تمہارے منہ پر کوئی تمہاری تعریف کرے تو سمجھ لینا اس میں اس کی کوئی غرض پوشیدہ ہے۔

بادشاہ سلامت کی آنکھیں دوبارہ کسی سوچ میں ڈوب گئیں۔انھیں کچھ کچھ سمجھ آنے لگی تھی۔اگلے روز دربار شروع ہونے سے پہلے وزیر بادشاہ سلامت سے ملنے آیا۔وہ انھیں ایک کونے میں لے گیا اور ان کے کان میں چپکے چپکے کچھ کہنے لگا۔

اس کی باتیں سن کر بادشاہ سلامت کی آنکھوں میں ایک چمک سی آگئی تھی۔وزیر خاموش ہوا تو انہوں نے کہا۔عقلمند وزیر۔تمہاری بات میں وزن معلوم دیتا ہے۔ہمیں تمہاری تجویز سے اتفاق ہے۔

دربار شروع ہوا۔سامنے تمام امرا، رؤسا اور دوسرے بڑے بڑے لوگ کرسیوں پر براجمان تھے۔ان میں سے ہر کوئی اپنے ذہن میں وہ باتیں دوہرا رہا تھا، جو اسے بادشاہ سلامت کی شان میں کہنا تھیں۔انہوں نے اپنے لباسوں میں کپڑے کے تھیلے چھپا رکھے تھے جن میں وہ انعام بھر بھر کر لے جاتے تھے۔یہ انعام وہ بادشاہ سلامت کی جھوٹی تعریفیں کرکے بٹورتے تھے۔دربار کی کاروائی دیکھنے کے لیے آج ملکہ بھی بادشاہ سلامت کے برابر میں بیٹھی تھی۔وزیر نے اس سے خاص طور سے درخواست کی تھی کہ وہ آج دربار میں ضرور آکر بیٹھے، بڑا مزہ آئے گا۔

دربار کی کاروائی شروع ہونے سے پہلے وزیر اپنی جگہ سے کھڑا ہوا۔اس نے سب لوگوں کو مخاطب کر کے کہا۔معزز اراکین دربار۔آپ کو تو پتہ ہی ہے کہ ہمارے بادشاہ سلامت کس قدر رعایا پرور ہیں۔سونے کے وقت کو نکال کر وہ ہر وقت ان کی فلاح و بہبود کے لیے سوچتے رہتے ہیں۔وہ اس بات سے بھی پریشان رہتے ہیں کہ مزید کون کون سے کام کریں جس سے ان کی رعایا کو فائدہ پہنچے۔

وزیر کی اتنی بات ہی سن کر دربار میں واہ واہ کا شور مچ گیا۔دو تین پرجوش درباری تو کرسیوں سے بھی اٹھ کر کھڑے ہوگئے۔ان میں سے ایک نے کہا۔ہمارے ہر دل عزیز بادشاہ سلامت کا اقبال بلند ہو۔یہ ہماری خوش قسمتی ہے کہ الله نے ہمیں ان کے زیر سایہ رہنے کی سعادت بخشی ہے۔

اس کی اس بات پر دربار میں ایک شور سا مچ گیا۔کان پڑی آواز سنائی نہیں دے رہی تھی۔ملکہ یہ منظر بڑی دلچسپی سے دیکھ رہی تھی۔اتنے بہت سے خوشامدی اس نے ایک جگہ پہلے کبھی نہیں دیکھے تھے۔

وزیر نے کہا۔اب آگے سنیے۔یہ بات بہت خوشی کی ہے کہ دربار میں موجود سب لوگ دولت مند اور خوشحال ہیں۔بادشاہ سلامت نے یہ فیصلہ کیا ہے کہ آئندہ جو بھی ان کی شان میں قصیدہ پڑھے گا، نظم یا غزل سنائے گا، یا نثر میں ان کی تعریف کرے گا، اس کے ساتھ اسے سو اشرفیاں بھی دینا پڑیں گی۔ان اشرفیوں کو شاہی خزانے میں شامل کر کے ان سے غریبوں، بیواؤں اور یتیموں کی مدد کی جائے گی۔غریب اور بے سہارا لڑکیوں کی شادیاں کروائی جائیں گی، بے گھر لوگوں کو سر چھپانے کا ٹھکانا دیا جائے گا۔اس طریقے سے جہاں ہم اپنے ہر دل عزیز بادشاہ سلامت کو خراج تحسین پیش کر سکیں گے، وہیں ڈھیر ساری نیکیاں بھی کما لیں گے۔یعنی آم کے آم اور گٹھلیوں کے دام۔

وزیر کی بات ختم ہوئی تو شاہی دربار میں سناٹا چھا گیا۔اتنی خاموشی تھی کہ اگر وہاں ایک سوئی بھی گر جاتی تو سب اس کی آواز سن لیتے۔

وزیر نے کہا۔ہاں تو آج پہلے اپنا کلام کون سنائے گا؟۔

دربار میں بیٹھے ہوئے لوگوں میں سے کسی نے جنبش تک نہ کی۔تھوڑی دیر بعد ایک درباری اٹھا اور بولا۔میں نے بادشاہ سلامت کی شان میں بہت اچھا قصیدہ لکھا تھا مگر بدقسمتی سے اسے گھر بھول آیا ہوں۔

دوسرے نے کہا۔رات بچوں نے ہی پیچھا نہیں چھوڑا۔کچھ لکھنے کا وقت ہی نہیں ملا۔

غرض سب لوگوں نے کوئی نہ کوئی بہانہ گھڑ کر سنا دیا۔جب سب اپنی اپنی کہہ کر خاموش ہوگئے تو بادشاہ سلامت نے گرج کر کہا۔ہم تم سب کی چالاکیاں سمجھ گئے ہیں۔تم سب لوگ ہمارے دربار سے نکل جاؤ۔ہمیں ایسے مطلبی اور خود غرض درباریوں کی ضرورت نہیں ہے۔

بادشاہ سلامت کو بے وقوف بنا کر فائدہ اٹھانے والے تمام درباری بہت شرمندہ ہوئے اور دربار سے اٹھ کر چلے گئے۔

اس روز کے بعد سے بادشاہ سلامت نے اپنی اس عادت سے چھٹکارہ پا لیا اور حکومت کے کاموں میں مشغول ہوگئے۔وہ روز دربار لگاتے تھے اور لوگوں کی شکایتیں سن کر ان کا ازالہ کرتے تھے۔

ان کی اس تبدیلی سے ملکہ اور وزیر بہت خوش تھے، اس لیے کہ بادشاہ سلامت کو اپنی غلطی کا احساس ہو گیا تھا جس کی وجہ سے ان کو مطلب پرست خوشامدیوں سے بھی نجات مل گئی تھی۔ملکہ کے دل میں وزیر کی عزت بھی بڑھ گئی تھی۔وہ اس کی احسان مند تھی کیوں کہ اس کی عقلمندی کی وجہ سے بادشاہ سلامت راہ راست پر آگئے تھے۔

مئی کا مہینہ تھا۔گرمی شباب پر تھی۔گھرکے تمام لوگ دوپہر میں نیند کا مزہ لے رہے تھے،مگر مصباح کو نیند نہیں آ رہی تھی۔بار بار وہ کمرے سے باہر نکلنا چاہتا تھا لیکن اسے موقع نہیں مل رہا تھا۔اتنے میں امی کے خراٹے کی آواز سنائی دی تو اسے چین آیا۔اپنی کتاب لے کر چپکے سے وہ باہر نکلا تاکہ گھرکے سامنے نیم کے سایہ دار درخت کے نیچے مطالعہ کر سکے۔وہ پنجوں کے بل دھیرے دھیرے قدم بڑھا رہا تھا۔کمرے سے نکل کر آنگن میں آیا اور باورچی خانہ کے پاس سے گزر رہا تھا کہ کچن میں کچھ کھڑکھڑاہٹ سی ہوئی۔عجیب آوازیں آنے لگیں۔وہ ٹھٹھک گیا۔اس نے ڈرتے ہوئے باورچی خانے کی کھڑکی سے اندر جھانکا۔چوتو نہیں داخل ہو گیا۔وہ سوچ رہا تھا لیکن کوئی نہیں تھا۔اتنے میں سامنے رکھے ہوئے مسالہ دان کا ڈھکن اچھلا اور یہ دیکھ کر مصباح کی حیرت کی انتہانہ رہی کہ سبھی مسالے آپس میں جھگڑ رہے ہیں کہہ رہے ہیں کہ میں بڑا ہوں، میں بڑا ہوں۔مسالوں کو جھگڑتے ہوئے پہلی بار دیکھ رہا تھا۔مگر وہ فیصلہ نہیں کر پا رہا تھا کہ ان میں کون کس سے اہم ہے۔کون چھوٹا ہے اور کون بڑا ہے۔

اتنے میں ہلدی زور سے چلائی۔میں پیلی پیلی ہلدی ہوں۔تمہیں پتہ نہیں کہ جب کسی انسان کو چوٹ لگتی ہے تووہ مجھے جسم پر لگاتے ہیں۔دودھ میں ملاکر پیتے ہیں تو درد دور کر دیتی ہوں۔لڑکیوں کی شادی میں دلہن کا ابٹن کرتی ہوں۔دال ہو یا ساگ سبزی سبھی کا رنگ بدلتی ہوں۔میں سب سے زیادہ مفید ہوں۔ابھی ہلدی بی کیوں باتیں بنا رہی ہو میرے بغیر تو چھونک بھی نہیں لگ سکتی کوئی سبزی ہو یا سالن بغیر میرے کام نہیں چلتا سمجھیں۔تم سے میں کوئی کم نہیں ہوں۔ہلدی اور لال مرچ بحث کر رہے تھے کہ ایک کنارے سے دھنیا لڑھکتا ہوا آ گیا اور بولازیادہ تمتماؤ نہیں، مرچی تم سے تو لوگ پناہ مانگتے ہیں۔اگر کسی نے مزے کے لئے زبان پر ذرا سی رکھ لی تو بیچارہ آنکھوں میں آنسو بھر کر رہ جاتا ہے۔چھونک لگانے کی بات کرتی ہو۔تم نے دیکھا نہیں کہ چھونک لگتے سبھی موجود لوگوں کو چھینک آ جاتی ہے۔اپنی اس فطرت پر شرمندہ ہونے کے بجائے اترا رہی ہو؟مجھے دیکھو مجھ سے سبھی خوش ہوتے ہیں۔ہر موسم میں لوگ مجھے تلاش کرتےہیں، جانتی ہو کیوں؟وہ اس لئے کہ میں سب کے کام بنا دیتا ہوں، ذائقہ بڑھا دیتا ہوں، سبزی اور سالن میں میرے استعمال سے خوشبو پیدا ہو جاتی ہے۔خوشبو کی بات سن کر اچانک سبھی گرم مسالے اچھل پڑے۔تیزپان، کالی مرچ، لونگ اور الائچی سبھی متحد ہو گئے۔لگے شور مچانے ہم سب تو خوشبو والے ہیں۔ہم سے زیادہ دھنیے تم میں خوشبو کہاں؟بیچارہ اکیلا دھنیا گرم مسالوں کے آگے خاموش ہو گیا۔مسالے نے سمجھا کہ گرم مسالہ ہی سب سے بڑا ہے۔وہ اب آگے بڑھنے والا تھا کہ مسالہ دان کے ایک کونے سے رائی نے چھلانگ لگائی اور میدان میں آ گئی اورگرم مسالوں سے الجھ گئی۔بس۔۔۔!صرف اپنی خوشبو پرناز ہے۔مجھے دیکھو میں ساگ بھائی اور دال بہن کے ساتھ چھونک لگاتی ہوں۔اچار ماما کی کئی سال تک حفاظت کرتی ہوں۔بہت دیر سے ایک جانب زیرہ سبھی کی باتیں سن رہا تھا۔اس سے نہ رہا گیا۔اس نے بھی زبان کھولی۔مجھے ہر کھانے میں استعمال کیا جاتا ہے۔کھانے کومزے دار میں بناتا ہوں، ٹھنڈک میں دیتا ہوں۔دہی بڑے کی تومیں شان ہوں۔دہی کے مٹھے میرے بغیرب یکار ہیں، اس لئے تم سب سے بڑا میں ہوں۔یہ جھگڑا بڑھتا ہی جا رہا تھا۔مصباح کو بھی مسالوں کی لڑائی دیکھ کر مزہ آ رہا تھا۔بغیر آہٹ کے وہ چپ چاپ کھڑکی سے یہ سارا تماشہ دیکھ رہا تھا۔زیرہ کے بڑبولے پن کو کھٹائی نے برداشت نہیں کیا وہ اپنی بڑائی کرتی اٹھی اور بولنے لگی ارے جاؤ۔۔۔ترکاری دال یا ساگ کا مزہ تومیں میں بناتی ہوں۔بڑے توبڑے بچے بھی مجھ کھٹائی کو خوب پسند کرتے ہیں۔

سبھی اپنی بڑائی ہانک رہے تھے اور ہینگ چچا کا پیٹ پھول رہا تھا۔ان سے برداشت نہ ہوا۔اچانک وہ ڈبے میں سے اچھل کود کر باہر آ دھمکے اور لگے اپنی تعریف آپ کرنے کہ میں لوگوں کے پیٹ کے درد کو دور کرتا ہوں۔دال میں ذائقہ اور خوشبو بھرتا ہوں۔یہ بحث چل رہی تھی کہ ایک گرجدار آواز نے سبھی کو چونکا دیا۔بہت دیر سے تم لوگوں کی فضول باتیں سن رہا ہوں۔کیا تمہیں معلوم نہیں کہ تم سب کے سب چھوٹے ہو۔بڑا تو وہ رب ہے جس نے تم سب کو اور مجھے بنایا ہے۔حالانکہ میں سب سے زیادہ اہم ہوں میرے بغیر ذائقہ پھیکا ہے بس تھوڑا سا استعمال ہوتا ہوں اور کھانے میں استعمال ہونے والے سالن، دال اور سبزی کو ذائقہ دار بنا دیتا ہوں۔نہیں جانتے مجھے میں خدا کی نعمت کا ایک نمونہ نمک ہوں۔تم میں سے کوئی چھوٹا یا بڑا نہیں، رب نے سب کو اس کی خوبیوں سے نوازا ہے۔اس لئے جھگڑا بند کرو۔تمہاری آپس کی لڑائی کو دیکھ کر انسان کا ایک بچہ تمہارا مذاق اڑا رہا ہے۔نمک کی گرجدار آواز سے مصباح کی ممی کی آنکھ کھل گئی۔وہ مصباح کوآواز دینے لگیں۔ان کی آواز سن کرسبھی مسالے لڑائی چھوڑکر آپس سمجھوتہ کرکے دوبارہ اپنے ڈبوں میں جاکر دبک گئے اور مسالہ دان کا ڈھکن اپنے آپ بند ہو گیا۔

مصباح کی ممی باہر آ چکی تھیں۔کیا کر رہے ہو باورچی خانے کے پاس؟ممی نے پوچھا کچھ نہیں میں تونیم کے سایہ میں اپنا ہوم ورک کرنے جا رہا ہوں اور وہ تیزی سے اپنی کاپی کتاب لے کر نیم کے سایہ دار درخت کی طرف ہوم ورک مکمل کرنے چلا گیا۔

قمر کی امی کی طبیعت کئی روز سے خراب تھی۔ان کو فکریں بھی تو بہت تھیں۔اس کے ابّا روزگار کی غرض سے سعودی عرب میں کسی تیل کی کمپنی میں ملازم تھے۔وہاں کی شدید گرمی تو بہت مشہور ہے اور پھر ان کا تو کام ہی ایسا تھا کہ انھیں ریگستانوں میں کام کرنا پڑتا تھا اور ریگستانوں میں تو اور بھی زیادہ گرمی ہوتی ہے۔دن بھر چلچلاتی دھوپ میں کام کرنا بہت دشوار ہوتا تھا۔اس کے علاوہ گھر اور گھر والوں سے دوری کی بھی اپنی پریشانی ہوتی ہے۔اس کا اظہار وہ فون پر کرتے رہتے تھے۔

ان کی تکلیفوں کے متعلق سوچ سوچ کر قمر کی امی ہر دم فکر مند رہتی تھیں۔ان کے تین بچے تھے۔احمر بھائی، قمر اور گڑیا۔ان تینوں کی اچھی تعلیم اور گھریلو اخراجات کو اچھی طرح سے پورا کرنے کی وجہ سے ہی ان کے ابّا پردیس گئے تھے اور وہاں کی صعبوتیں برداشت کرنے پر مجبور تھے۔

احمر بھائی قمر اور گڑیا سے بڑے تھے اور ان کی عمر بائیس سال کی تھی۔قمر بارہ سال کا اور گڑیا دس سال کی تھی۔احمر بھائی نے کمپیوٹر سائنس میں بی ای کی ڈگری حاصل کر لی تھی۔وہ آگے بھی پڑھنا چاہ رہے تھے مگر گھر کے حالات دیکھ کر انہوں نے سوچا کہ پڑھنے کے ساتھ ساتھ کوئی نوکری بھی کرلیں۔انہوں نے سوچ رکھا تھا کہ جیسے ہی وہ اپنے پاؤں پر کھڑے ہو جائیں گے، ابّا جان سے کہیں گے کہ اب وہاں سے نوکری چھوڑ کر پاکستان آجائیں۔ادھر انھیں ڈگری ملی ادھر وہ نوکری کی تلاش میں لگ گئے۔

وہ روز کہیں نہ کہیں درخواست بھیجتے رہتے تھے۔قمر کی امی ہر دم دعا کرتی تھیں کہ انھیں اچھی سی نوکری مل جائے۔اسی دوران انھیں ٹیسٹوں اور انٹرویو دینے کے لیے مختلف اداروں میں جانا پڑتا تھا۔بہت سی درخواستیں بھیجنے اور انٹرویو دیتے دیتے انھیں ایک روز امید کی کرن نظر آئی۔

انہوں نے کمپیوٹر کے کاروبار سے منسلک کسی بڑی پرائیویٹ کمپنی میں درخواست بھیجی تھی۔ان کا تعلیمی ریکارڈ بہت اچھا تھا اور ہر کلاس میں انہوں نے فرسٹ کلاس فرسٹ پوزیشن حاصل کی ہوئی تھی۔وہاں ان کا ٹیسٹ بھی ہوا تھا جسے انہوں نے بہترین طریقے سے پاس کرلیا تھا اور پھر ایک روز اسی کمپنی سے ان کے فائنل انٹرویو کا لیٹر بھی آگیا۔

احمر بھائی بہت خوش تھے۔انھیں پورا یقین تھا کہ انھیں منتخب کرلیا جائے گا۔انٹرویو سے ایک روز پہلے انہوں نے ساری تیاری مکمل کرلی تھی۔شام کو اچانک قمر کی امی کا بخار تیز ہوگیا اور انھیں ڈاکٹر کے پاس لے جانا پڑ گیا۔ان کا بخار کئی روز سے اترنے کا نام ہی نہیں لے رہا تھا۔اس بات نے ڈاکٹر صاحب کو بھی فکرمند کردیا تھا۔انہوں نے ان کی کچھ دوائیں تبدیل کیں اور امید ظاہر کی کہ اب وہ ٹھیک ہوجائیں گی۔

اگلے روز اتوار تھا مگر کمپنی والوں نے تمام امیدواروں کو اسی روز انٹرویو کے لیے بلایا تھا۔ڈاکٹر صاحب کے کلینک سے واپس گھر آ کر امی نے ہمت کی اور رات کے کھانے کا انتظام کیا۔تینوں بہن بھائیوں نے کھانا بنانے میں ان کی مدد کی۔رات کے نو بجے بچوں نے کھانا کھالیا تو وہ سونے کے لیے چلی گئیں۔خود انہوں نے کچھ نہیں کھایا تھا۔بخار کی وجہ سے کچھ کھانے کو ان کا دل ہی نہیں چاہ رہا تھا۔انہوں نے سوچا تھا کہ جلدی سوئیں گی تو صبح جلدی بیدار ہوجائیں گی تاکہ احمر بھائی ٹھیک وقت پر انٹرویو دینے کے لیے گھر سے نکل جائیں۔

تینوں بچوں کو اس بات کی تشویش تھی کہ امی بغیر کچھ کھائے پیے سونے کے لیے چلی گئی تھیں۔بخار کی وجہ سے ڈاکٹر نے انھیں روٹی کھانے کو منع کردیا تھا اس لیے تینوں بہن بھائیوں نے مل کر ان کے لیے دلیہ بنایا۔دلیے کے ساتھ دودھ کا گلاس اور ایک سیب کا چھلکا اتار کر اس کی باریک باریک قاشیں بھی کاٹ کر ان کے سامنے رکھیں۔وہ بہت خوش ہوئیں، ان کا کچھ کھانے کا دل تو نہیں چاہ رہا تھا مگر اپنے بچوں کی محبّت اور خلوص دیکھ کر انھیں کھانا پڑا۔کھانے سے فارغ ہوئیں تو احمر بھائی نے نسخہ دیکھ کر انھیں دوائیں کھلائیں اور پھر انھیں بستر میں لٹا کر یہ سب اپنے اپنے کاموں میں مصروف ہوگئے۔

یہ اگلے روز کا واقعہ ہے۔قمر کی امی کی آنکھ کھلی تو سب سے پہلے ان کی نظر گھڑی پر پڑی۔وہ ہڑبڑا کر اٹھ بیٹھیں۔دن کے گیارہ بج رہے تھے۔وہ بری طرح گھبرا گئیں۔

غضب ہوگیا۔اس وقت گیارہ بج رہے ہیں۔رات میری دوا میں شائد نیند کی گولیاں بھی تھیں۔ان گولیوں کی وجہ سے میری آنکھ ہی نہیں کھل سکی۔میرے احمر کا انٹرویو رہ گیا۔کتنی مشکلوں کے بعد یہ موقع آیا تھا۔یہ کہتے کہتے وہ نقاہت کے عالم میں بستر سے اتریں اور دھیرے دھیرے قدموں سے چلتے ہوئے کمرے سے باہر آئیں۔اس دوران ان کی آنکھیں بھی نم ہوگئی تھیں۔انھیں اس بات کا بہت افسوس ہو رہا تھا کہ ان کے سویرے نہ اٹھنے کی وجہ سے احمر انٹرویو دینے نہ جا سکا ہوگا۔ان کے برابر والا کمرہ قمر اور گڑیا کا تھا۔انہوں نے دروازہ کھول کر اندر جھانکا۔قمر اور گڑیا دونوں کرسیوں پر بیٹھے کہانیوں کی کتابیں پڑھ رہے تھے۔امی کو دیکھا تو دونوں کھڑے ہوگئے۔

امی۔اب آپ کی طبیعت کیسی ہے۔بخار میں کچھ کمی ہوئی؟۔قمر نے پوچھا۔

دوا میں شائد نیند کی گولیاں بھی تھیں۔میری آنکھ ہی نہیں کھل سکی۔احمر کا انٹرویو رہ گیا۔انہوں نے افسوس سے کہا اور دوپٹے سے آنکھوں میں آئے ہوئے آنسو صاف کرنے لگیں۔

قمر تیزی سے ان کے پاس پہنچا اور محبّت سے ان کا ہاتھ تھام کر بولا۔امی۔آپ فکر کیوں کرتی ہیں۔مجھے اور گڑیا کو اندازہ ہوگیا تھا کہ بخار کی وجہ سے آپ کو صبح اٹھنے میں دشواری ہوگی۔احمر بھائی کا انٹرویو بھی اہم تھا۔یہ خیال آیا تو میں نے اور گڑیا نے مل کر فیصلہ کیا کہ ہم رات بھر نہیں سوئیں گے تاکہ صبح ٹھیک وقت پر احمر بھائی کو جگا دیں۔ہم جاگتے رہے، جاگتے رہے۔اس دوران ہم آپ کو بھی دیکھتے رہے تھے کہ آپ کو پانی وغیرہ تو نہیں چاہیے۔گڑیا نے آپ کی پیشانی پر ہاتھ رکھ کر آپ کے بخار کو بھی چیک کیا۔شکر ہے کہ وہ اتر گیا تھا جس کی وجہ سے آپ بہت مزے سے گہری نیند سو رہی تھیں۔رات بہت جلدی گزر گئی۔نماز کے وقت ہم نے احمر بھائی کو بھی اٹھا دیا تھا۔ہم نے نماز میں آپ کی صحت اور احمر بھائی کی کامیابی کی دعا بھی کی۔جب دن نکل آیا تو احمر بھائی مارکیٹ سے حلوہ پوری کا ناشتہ لے آئے۔ہم تینوں نے مزے سے ناشتہ کیا۔آٹھ بجے تیار ہو کر احمر بھائی گھر سے نکل چکے تھے۔ان کے انٹرویو کا وقت نو بجے تھا۔

امی بے یقینی سے کبھی قمر کو اور کبھی گڑیا کو دیکھے جا رہی تھیں۔ان کے چہرے پر کچھ دیر پہلے جو پریشانی تھی وہ ختم ہوچکی تھی۔تھوڑی دیر تک انھیں یوں ہی دیکھتے دیکھتے یکا یک وہ کھلکھلا کر ہنس پڑیں اور بولیں۔جیتے رہو میرے بچو۔تم نے تو میرا دل خوش کردیا۔مجھے پتہ تھا کہ تم لوگ بہت ذمے دار ہو مگر اتنے ذمے دار ہوگے یہ تو میں نے کبھی سوچا بھی نہیں تھا۔

قمر نے کہا۔امی جان۔دوسرے ماں باپوں کی طرح آپ نے اور ابّا جان نے بھی ہماری پرورش اور تعلیم و تربیت میں اپنی پوری زندگی صرف کر دی ہے۔ہماری خوشیوں کے لیے آپ دونوں انتھک محنت کرتے ہیں۔اپنی تمام ضروریات کو ایک طرف رکھ کر ہماری خواہشات کو پورا کرتے ہیں۔خود تکلیفیں اٹھا کر ہمارے لیے آرام مہیا کرتے ہیں۔ہماری خاطر ابّا جان کتنے عرصے سے پردیس میں ہیں اور تکلیفیں اٹھا رہے ہیں۔یہاں آپ صبح سے رات تک ہمارے ہی کاموں میں مصروف رہتی ہیں۔کیا یہ ہمارا فرض نہیں بنتا کہ وقت پڑنے پر ہم آپ کی خدمت کریں اور آپ کے کام آئیں؟۔

مجھے تو یہ بھی پتہ ہے امی جان کہ اگر اولاد زندگی بھر چوبیس گھنٹے بھی اپنے ماں باپ کی خدمت کرتی رہے تو پھر بھی ان کا حق ادا نہیں کرسکتی۔ماں باپ کی خدمت کرو تو اس بات سے الله میاں بھی بہت خوش ہوتے ہیں۔گڑیا کو کسی کتاب میں پڑھی ہوئی یہ بات یاد آگئی تھی اس لیے موقع کی مناسبت سے اس نے اسے دوہرادیا۔

امی نے دونوں بچوں کے سروں پر شفقت سے ہاتھ پھیرا۔اسی وقت باہر کا دروازہ کھلا اور احمر بھائی کی چہکتی ہوئی آواز ان کے کانوں میں آئی۔امی جان۔مبارک ہو۔آپ کی اور ابّا جان کی دعاؤں سے میں کامیاب ہوگیا ہوں۔مجھے سوفٹ ویر انجنیئر کا تقرری نامہ مل گیا ہے۔کل سے میں اپنی ڈیوٹی جوائن کرلوں گا۔اب ابّا جان کو کوئی ضرورت نہیں کہ وہ پردیس کی تکلیفیں جھیلیں۔انشا الله اب وہ بھی بہت جلد ہمارے ساتھ ہوں گے۔یہ کہتے کہتے احمر بھائی وہاں آگئے۔ان کا چہرہ خوشی سے تمتما رہا تھا۔

ان کی بات سن کر امی نے خدا کا شکر ادا کیا اور بولیں۔تمھاری اس کامیابی میں قمر اور گڑیا کا بھی بہت بڑا حصہ ہے۔یہ دونوں اگرچہ چھوٹے ہیں مگر انہوں نے کام بہت بڑا کیا ہے کیوں کہ اگر دونوں رات بھر جاگ کر تمہیں صبح نہیں اٹھاتے تو پھر کیا ہوتا۔تمہارا انٹرویو تو رہ جاتا۔تم خود بھی ایسے ہو کہ بغیر کسی کے اٹھائے اٹھتے نہیں ہو۔ادھر میں بھی سوتی کی سوتی رہ گئی تھی۔

امی اسی لیے تو کہتے ہیں کہ اگر گھر کے تمام لوگ ایک دوسرے کا خیال رکھیں تو سارے کام بخیر و خوبی انجام پا جاتے ہیں۔آپ بالکل ٹھیک کہہ رہی ہیں۔اگر قمر اور گڑیا مجھے نہ اٹھاتے تو میں بھی سوتا رہتا اور اس طرح میرا انٹرویو بھی نہ ہوتا۔یہ دونوں چھوٹے ہیں مگر ان میں احساس ذمہ داری اور دوسروں کا بغیر کہے خیال رکھنے کی بہت اچھی عادت موجود ہے۔

گڑیا۔جب اتنی تعریف ہو رہی ہو تو ہمارا بھی فرض ہے کہ ہم شرما جائیں۔قمر نے یہ کہتے ہوئے امی کے دوپٹے میں اپنا منہ چھپا لیا۔اس کی اس حرکت پر سب بے ساختہ ہنس پڑے۔

احمد اور دانش دو بھائی تھے۔احمد کی عمر تقریباً چودہ سال تھی اور دانش بارہ سال کا تھا۔وہ دونوں اپنے کمرے میں تھے۔یہ کمرہ ان کا مشترکہ کمرہ تھا۔اس میں بے ترتیبی صاف نظر آ رہی تھی۔کتابیں اور کپڑے ادھر ادھر پڑے ہوئے تھے۔دانش کے جوتے فرش پر ادھر ادھر پڑے ہوئے تھے۔ان کی امی روز اس کمرے کی صفائی ستھرائی کرتی تھیں اور بکھری ہوئی چیزوں کو قرینے سے رکھ دیتی تھیں، مگر شام تک کمرے کی حالت پھر بگڑ جاتی تھی۔

احمد کے ہاتھ میں نیٹ سے ڈاوٴن لوڈ کیا ہوا ایک نہایت مشہور و معروف صابن کی کمپنی کا ایک کاغذ تھا جس پر بہت سارے نمبر درج تھے اور وہ دیوار پر لکھے ہوئے نمبر کو ہاتھ میں پکڑے ہوئے کاغذ کے نمبروں سے ملا رہا تھا۔پھر یکایک اس نے خوشی سے ایک نعرہ مارا اور دانش سے بولا۔لو دانش اب تو ہم دونوں بھی ایک عدد چار گئیر والی سائیکل کے مالک بن گئے ہیں۔ہمارے ٹوکن پر انعام نکل آیا ہے۔

احمد اور دانش دو تین ماہ پہلے اپنی امی اور پاپا کے ساتھ الہ دین پارک گئے تھے۔وہاں اس صابن بنانے کی کمپنی کا بھی ایک اسٹال تھا۔کمپنی والے اپنا بنایا ہوا صابن بیچ رہےتھے اور خریدنے والوں کو گتے پر چھپا ایک ٹوکن دے رہے تھے۔ہر ٹوکن پر ایک نمبر دیا ہوا تھا۔کچھ عرصہ بعد ان نمبروں کی قرعہ اندازی ہونا تھی اور جیتنے والوں کو سائیکل، ویڈیو گیمز اور دوسری بہت سی چیزیں انعام میں ملتیں۔گھر آ کر احمد نے اس ٹوکن پر لکھا ہوا نمبر پنسل سے دیوار پر لکھ لیا تھا تاکہ جب قرعہ اندازی ہو تو فٹا فٹ چیک ہوجائے۔

آج اس کمپنی نے انعامات کا اعلان کردیا تھا۔احمد نے جب نمبر چیک کیا تو انعام میں ان کی سائیکل نکل آئی تھی۔ان کے پاس سائیکل تو تھی مگر ایک تو وہ بہت پرانی ہوگئی تھی، دوسرے وہ گئیر والی نہ تھی، تیز چلاوٴ تو چین بھی اتر جاتی تھی۔گئیر والی سائیکل خریدنے کے لیے وہ پیسے تو جمع کررہے تھے مگر کوئی نہ کوئی ایسا موقعہ آجاتا تھا کہ انھیں جمع کیے ہوئے پیسوں میں سے کچھ پیسے خرچ کرنا پڑ جاتے تھے۔اس صورت حال میں گئیر والی سائیکل خریدنا بہت مشکل تھا۔یہ نہیں کہ ان کے ماں باپ غریب تھے اور ان میں سائیکل خریدنے کی سکت نہیں تھی۔وہ دونوں بہت سمجھدار اور اپنے ماں باپ کا خیال رکھنے والے بچے تھے، وہ کسی بات کے لیے ان سے ضد نہیں کرتے تھے۔

جب انھیں اچھی طرح اطمینان ہوگیا کہ انعام میں ان کی گئیر الی سائیکل نکل آئی ہے تو سب سے پہلے انہوں نے اس کے بارے میں اپنی امی پاپا کو بتایا وہ بھی یہ بات سن کر بہت خوش ہوئے۔

احمد نے کہا۔دانش۔اب وہ سائیکل جو ہمارے پاس ہے تم بالکل سے لے لینا۔

دانش نے کہا۔میں تو گئیر والی سائیکل چلاوٴں گا۔

ہاں ہاں اسے بھی چلا لیا کرنا۔میں اس کی چابی تمہیں بھی دے دیا کروں گا۔احمد نے کہا۔

اس کی بات سن کر دانش کے ذہن میں خطرے کی گھنٹی بجنے لگی تھی۔اسے احساس ہونے لگا تھا کہ بعد میں احمد بھائی اپنی بات سے مکر جائیں گے۔

امی اس کی پریشانی سمجھ گئی تھیں۔انہوں نے کہا۔سائیکل کسی ایک کی نہیں ہوگی۔دونوں کی ہوگی۔تھوڑی تھوڑی دیر دونوں چلایا کریں گے۔

اپنے دونوں بچوں کو خوش دیکھ کر ان کے امی پاپا بھی خوش ہوگئے تھے۔ان کے پاس سے اٹھ کر دونوں بھائی کمرے میں آئے۔

دانش نے کہا۔احمد بھائی۔اب وہ گتے کا ٹوکن نکالیے۔ہمیں اسے کمپنی والوں کو دکھانا پڑے گا۔

اس کی بات سن کر احمد سوچ میں پڑ گیا۔اس نے اپنی جیب ٹٹولی۔میز کی درازیں چیک کیں۔پرانے کپڑوں کی جیبیں کھنگالیں۔کتابوں اور کاپیوں کے صفحات پْھر پْھر کر کے دیکھے۔ٹوکن نہیں ملا۔وہ پریشان ہوگیا اور بستر پر گر کر سوچ میں پڑ گیا کہ اس نے ٹوکن رکھا تو کہاں رکھا تھا؟اسے کچھ یاد ہی نہیں آ رہا تھا۔

اس کی پریشانی دیکھ کر دانش مایوسی سے بولا۔بغیر ٹوکن کے تو ہمیں انعام ملنے سے رہا۔آپ نے اسے رکھا کہاں تھا۔ذہن پر زور تو ڈالیے۔

ذہن پر زور ڈال تو رہا ہوں۔کیا اینٹ سر پر رکھ لوں؟۔احمد چڑ کر بولا۔مجھے پتہ تھوڑا ہی تھا کہ اس پر انعام نکل ہی آئے گا۔رکھ دیا ہوگا میں نے ادھر ادھر۔

ٹھیک ہے۔یاد کرتے رہیے۔یاد آجائے تو اسے نکال کر امی کو دے دیجیے گاوہ اسے سنبھال کر اپنے پرس میں رکھ لیں گی۔ان کے پرس سے کوئی چیز نہیں کھوتی۔دانش نے اسے مشورہ دیا۔

مگر باوجود لاکھ کوششوں کے ٹوکن کو نہ ملنا تھا اور نہ ملا۔امی نے کھیر بنانے کے لیے بادام بھگوئے تھے۔دانش نے چار پانچ بادام لا کر زبردستی احمد کو کھلائے۔اسے امی نے بتا رکھا تھا کہ بادام کھانے سے ذہن تیز ہوتا ہے۔مگر اس تدبیر سے بھی کوئی فائدہ نہیں ہوا۔احمد کو بادام کھانے کے باوجود یاد نہیں آیا کہ اس نے ٹوکن کہاں رکھا تھا۔

رات کو ان کا تایا زاد بھائی سعد یونیورسٹی سے پڑھ کر گھر آیا۔سلمان صاحب اپنے بیوی بچوں کے ساتھ نچلی منزل میں رہتے تھے۔ان کا بڑا بھائی کامران اوپر والے پورشن میں رہتا تھا۔سعد کی امی نے اسے بتا دیا تھا کہ احمد اور دانش کی انعامی ٹوکن کے ذریعے سائیکل نکلی ہے۔تھوڑی دیر بعد سعد ان کے پاس آیا اور تفصیل پوچھی۔

بھائی جان اچھی خبر یہ ہے کہ ہمارا انعام نکل آیا ہے اور بری خبر یہ ہے کہ احمد بھائی وہ ٹوکن کہیں رکھ کر بھول گئے ہیں جس کو دکھا کر انعام ملے گا۔دانش نے کہا۔پھر اس نے پورا واقعہ سعد کو سنا دیا۔سعد یہ کہانی سن کر کچھ سوچنے لگا۔

احمد نے کہا سعد بھائی۔میں نے یاد کرنے کی بہت کوشش کی کہ وہ ٹوکن میں نے کہاں رکھا ہے، مگر بالکل بھی یاد نہیں آ رہا ہے۔مجھے اپنی تو فکر نہیں، مگر دانش کا خیال ہے۔اسے گئیر والی سائیکل چلانے کا بہت شوق ہے۔

سعد نے کہا۔تم اب ذہن پر بالکل زور مت ڈالو۔اس ٹوکن والی گاڑی کا خیال چھوڑو۔گیر والی سائیکل میں تمہیں دلاوٴں گا۔

وہ دونوں حیرانی سے اس کی شکل دیکھنے لگے۔احمد نے کہا۔سعد بھائی آپ بالکل پریشان نہ ہوں۔گئیر والی سائیکل ضروری تھوڑی ہے۔ہمارے پاس اپنی سائیکل ہے۔ہمارا گزارہ تو چل رہا ہے۔

میں جو کہہ دیتا ہوں۔وہ ضرور کرتا ہوں۔یہ کہہ کر سعد نے دانش کو اپنے ساتھ آنے کا اشارہ کیا۔دونوں کمرے سے نکل گئے۔احمد گم سم سا ہوکر اپنے بستر اپر لیٹ گیا۔تھوڑی دیر بعد دانش واپس کمرے میں آیا۔اس کے چہرے پر عجیب سے تاثرات تھے اور وہ ایک انگلی سے اپنے سر کو کھجانے میں مصروف تھا۔

احمد نے جلدی سے پوچھا۔کیا ہوا۔تم پریشان سے دکھائی دیتے ہو۔سعد بھائی کیا کہہ رہے تھے؟۔

میں نے ان سے پوچھا تھا کہ سعد بھائی۔آپ پندرہ سولہ ہزار کی سائیکل کہاں سے خریدیں گے۔انہوں نے مجھے جو بتایا میرا دل نہیں چاہ رہا احمد بھائی کہ آپ کو بتاوٴں۔انہوں نے صاف صاف تو نہیں کہا مگر میں نے اندازہ لگا لیا ہے کہ وہ کیا کریں گے۔انہوں نے یہ بھی کہا تھا کہ مجھے اپنے بھائی کی خوشی زیادہ عزیز ہے۔

احمد جلدی سے اٹھ کر بیٹھ گیا۔میں کچھ سمجھا نہیں۔جلدی سے صاف صاف بتاوٴ وہ کیا کرنا چاہ رہے ہیں؟۔

دانش نے آہستگی سے کہا۔میں نے پوچھا تھا کہ وہ اتنے پیسوں کا کہاں سے انتظام کریں گے تو بولے اس کی فکر مت کرو۔امی نے مجھے آخری سمسٹر کی فیس جمع کروانے کے لیے پیسے دئیے ہیں۔یہ بتا کر وہ خاموش ہو کر اپنی کتاب کھول کر بیٹھ گئے۔میری تو سمجھ میں نہیں آرہا کہ وہ کرنا کیا چاہ رہے ہیں۔

اس میں کونسی کوئی راکٹ سائنس ہے۔احمد نے بستر سے اتر کر جوتے پہنتے ہوئے کہا۔وہ ہماری اس بیہودہ سائیکل کے لیے اپنے سمسٹر کی فیس اس میں لگا دیں گے۔لعنت ہے ایسی سائیکل پر اور ایسی سائیکل چلانے والوں پر۔احمد نے نہایت پریشانی کے عالم میں کہا۔اس منحوس سائیکل کے لیے سعد بھائی اپنی پڑھائی چھوڑ دیں، میں یہ ہرگز نہیں ہونے دوں گا۔

انہوں نے یہ تو نہیں کہا کہ وہ پڑھائی چھوڑ دیں گے۔دانش نے کچھ الجھ کر کہا۔

تم ابھی بچے ہو۔تمہاری سمجھ میں یہ باتیں نہیں آئیں گی۔لیکن سعد بھائی کریں گے یہ ہی۔وہ ہماری خوشی کے لیے سمسٹر کی فیس کے پیسے سائیکل میں لگا دیں گے۔مجھے نہیں چاہیے ایسی سائیکل۔احمد نے جذباتی ہو کر چلا کر کہا۔اس وقت وہ سخت ذہنی دباوٴ میں تھا۔اسے اندازہ ہو گیا تھا کہ تمام پریشانیوں کی جڑ وہ منحوس ٹوکن ہے جسے وہ کہیں رکھ کر بھول گیا ہے۔

اچانک اس نے سوچا اگر وہ ٹوکن مل جائے تو سارے مسلے حل ہوجائیں گے۔اس کے ذہن میں آندھیاں سی چلنے لگیں۔میں نے ٹوکن کہاں رکھا تھا، کہاں رکھا تھا، کہاں رکھا تھا۔اس کے منہ سے ان الفاظ کی تکرار ہونے لگی۔

دانش اس کی یہ حالت دیکھ کر گھبراگیا تھا اور اس کو حیرت سے دیکھے جا رہا تھا۔اچانک احمد خوشی سے اچھل پڑا۔یاد آگیا۔یاد آگیا۔

اسی وقت کمرے کا دروازہ کھلا اور سعد مسکراتا ہوا اندر داخل ہوا۔احمد مجھے امید تھی کہ تمہیں یاد آ جائے گا کہ تم نے ٹوکن کہاں رکھا ہے۔

اس کی بات سن کر احمد ہنس پڑا، دوڑ کر کچن میں گیا وہاں سے اسٹول اٹھا کر لایا، پھر اسے دیوار پر لگی گھڑی کے نیچے رکھ کر اس پر چڑھا اور گھڑی اتار لی۔سعد دلچسپی سے اور دانش حیرت سے اسے دیکھ رہا تھا۔احمد نے خوشی سے چمکتی آنکھوں سے سعد کو دیکھا اور گھڑی الٹی کر کے اس کو دکھائی۔

اس دن میں گھڑی کا سیل تبدیل کر رہا تھا، سیل اس میں ٹھیک طرح سے نہیں لگ رہا تھا، ڈھیلا تھا۔میں نے یہ سوچ کر کہ کونسا ہمارا انعام نکلے گا، گتے کا یہ ٹوکن جیب سے نکال کر موڑ توڑ کر سیل کے ساتھ اڑا دیا تاکہ وہ ہل نہ سکے۔یہ کہہ کر احمد نے ٹوکن گھڑی میں سے نکال لیا۔وہ تینوں بے حد خوش تھے۔

اچانک احمد نے پوچھا۔سعد بھائی کیا آپ واقعی اپنے آخری سمسٹر کی فیس کی سائیکل لے آتے۔

سعد نے کہا میں نے یہ تو نہیں کہا تھا۔اپنی پڑھائی تو میں مرتے دم تک نہ چھوڑوں۔پڑھائی کے لیے میں بھوکا پیاسا رہ سکتا ہوں، اپنے ہر آرام کو اس پر قربان کر سکتا ہوں۔میں نے اور اور دانش نے گول مول باتیں تمہیں اس لیے بتائی تھیں، تاکہ تم ذہنی دباوٴ میں آجاوٴ۔بعض ذہنی دباوٴ ایسے ہوتے ہیں کہ دماغ میں چھپی ہوئی باتیں انسان کو یکدم یاد آجاتی ہیں۔تمہیں جب احساس ہوا کہ سائیکل خریدنے کی وجہ سے میری پڑھائی میں خلل پڑ جائے گا تو تم پریشان ہوگئے اور شدید دباوٴ میں آگئے، اس کا حل تمہیں یہ ہی سوجھ رہا تھا کہ انعامی ٹوکن تمہیں مل جائے، اور شکر ہے تم کامیاب ہوگئے۔

اگلے روز سعد کی یونیورسٹی بند تھی۔وہ احمد اور دانش کے ساتھ اس صابن کمپنی کے ہیڈ آفس گیا۔وہاں کے اسٹاف نے ان کو خوش آمدید کہا، ٹی وی پر چلانے کے لیے ان کا مختصر سا انٹرویو لیا اور سائیکل کے ساتھ احمد اور دانش کی ویڈیو بھی بنائی۔

جب وہ سائیکل لے کر روانہ ہونے لگے تو وہاں موجود ایک لڑکی نے دانش کو چاکلیٹ کا ایک پیکٹ دیا اور اس سے پوچھا۔آپ اسی ٹوکن والے صابن سے نہاتے ہیں؟۔

دانش نے بڑی معصومیت سے کہا ٹوکن والے صابن تو ختم بھی ہوگئے۔امی ہاتھ منہ دھونے اور نہانے کے لیے دوسرا صابن لائی ہیں۔

اس کے جواب پر وہاں کھڑے لوگوں نے ایک زبردست قہقہہ بلند کیا۔دانش دیر تک یہ ہی سوچتا رہا کہ وہ لوگ ہنسے تھے تو کیوں ہنسے تھے؟۔

امّاں۔۔!کیا آپ کو معلوم ہے کہ آج کیا خاص دن ہے؟عابد نے اسکول سے آتے ہی اپنی امّی سے سوال کیا۔جو باورچی خانہ میں کھانا بنانے میں مصروف تھیں۔انہوں نے کچھ سوچتے ہوئے کہا

آج تو کسی کا یومِ پیدائش بھی نہیں ہے۔۔۸ مئی کو ایسا کیا خاص ہے جو میں بھول گئی ہوں۔۔؟انہوں نے دیوار پر لگے کیلینڈر کو غور سے دیکھتے ہوئے کہا۔جو انہیں ہر روز یاد دلاتا تھا کہ آج کیا خاص ہے۔۔لیکن آج کیلینڈر کچھ نہیں دکھا رہا تھا۔عابد کی امّی کیلینڈر آتے ہی سب سے پہلے پورے سال کے خاص دنوں پر نشان لگا کر اُس پر رنگین پین سے لکھ دیا کرتی تھیں اور پھر تمام معلومات کے ساتھ باورچی خانہ کی سب سے خاص دیوار پر وہ کیلینڈر لٹکا رہتا تھا۔عابد اُس کیلینڈر کو ایلیکسا()کہا کرتا تھا۔

آج یو مِ تھیلسیمیا() ہے۔یہ آپ کے ایلیکسا پر نشان زد نہیں ہے۔عابد نے مسکراتے ہوئے کہا

ارے یہ کیا دن ہے؟ہر روز کوئی خاص دن کی معلومات لے کر آتے ہو۔میرے کیلینڈر میں اتنی جگہ نہیں ہے۔اتنا کچھ لکھوں گی تو نمایاں کیسے نظر آئے گا؟عابد کی امّی نے کہا

امّاں!پھوپھو کی شادی کے تعلق سے یہ دن اہم ہے۔عابد نے کہا

ایسا کیا ہے آج؟عابد کی امّاں نے سب کام چھوڑ کر عابد سے پوچھا۔وہ اب کچھ پریشان ہونے لگی تھیں۔

امّاں!کیا پھوپھو کا تھیلسیمیا کا ٹیسٹ کرایا ہے؟اگلے ہفتہ اُن کی شادی ہے نا!عابد نے کہا

بھئی یہ کیا ہے؟اس کی کیا ضرورت ہے؟یہ نئی بات کہاں سے سیکھ آئے؟شادی اور خون کے ٹیسٹ کا کیا تعلق؟ابھی میں بہت مصروف ہوں۔دسترخوان بچھائیے،میں کھانا لاتی ہوں۔۔وہیں پر بات کریں گے۔عابد کی امّی نے اُسے ٹالتے ہوئے کہا۔عابد منہ لٹکائے باورچی خانہ سے باہر نکلا تو غزالی نے اُس کے لٹکے ہوئے چہرے کو دیکھ کر پوچھا

کیوں ہیرو!یہ چہرہ اتنا مرجھایا ہوا کیوں ہے؟کیا ہوا؟کسی نے کچھ کہا ہے؟عابد کی غزالی پھوپھو نے اسے اپنے پاس بٹھاتے ہوئے پیار سے پوچھا

پھوپھو!امّاں تو میری بات سمجھ ہی نہیں رہی ہیں۔کیا آپ میری بات سنیں گی؟عابد نے پھوپھو سے پوچھا

جی!مجھے بتائیے کہ کیا مسئلہ ہے؟غزالی پھوپھو نے عابد کو بہلاتے ہوئے کہا

پھوپھو!آج ہمارے اسکول میں ایک ڈاکٹر صاحب آئے تھے۔انہوں نے ہمیں تھیلسیمیا بیماری کے بارے میں بہت سی باتیں بتائیں۔مجھے زیادہ تو یاد نہیں لیکن یہ یاد رہ گیا کہ یہ بہت خطرناک بیماری ہے۔لیکن اس سے بچنے کا سب سے آسان طریقہ یہ ہے کہ شادی سے پہلے لڑکا اور لڑکی کا تھیلسیمیا ٹیست کرایا جائے۔میں امّاں سے یہی پوچھ رہا تھا کہ پھوپھو کا تھیلسیمیا کا ٹیسٹ کرایا یا نہیں؟وہ میری بات پر دھیان ہی نہیں دے رہی ہیں۔عابد نے تفصیل سے بتایا

ہائے میرا بچہ!پھوپھو کا کتنا خیال ہے۔میں آپ کی امّی اور دادی سے بھی بات کروں گی۔اور اپنی تھیلیسیمیا کی جانچ بھی ضرور کراؤں گی۔اب خوش!غزالی پھوپھو نے عابد کو گدگداتے ہوئے کہا

غزالی کو تھیلیسیمیا کے بارے میں کوئی علم نہیں تھا۔اس لئے سب سے پہلے اُس نے اپنے لیپ ٹاپ پر تھیلسیمیا کے بارے میں سرچ کیا اور بیماری کے بارے میں پڑھتے ہی اُس کی آنکھوں میں آنسو آگئے۔غزالی نے پاس بیٹھے اپنے بھتیجے کو گلے لگا لیا

آج پھوپھو کو اپنے بھتیجے پر بڑا پیار آرہا ہے!کیا بات ہے۔۔یہ رشتہ ہمیشہ ایسا ہی رہے۔کمرے میں داخل ہوتے ہوئے عابد کی دادی نے ڈھیروں دعائیں دے ڈالیں

امّی!آج عابد نے جس بات کی طرف توجہ دلائی ہے۔اُس کے بارے میں شاید ہم میں سے کسی کو بھی کچھ معلوم نہیں ہے۔پاس بیٹھا عابد خوش ہو رہا تھا لیکن وہ یہ نہیں جانتا تھا کہ پھوپھو اُس کی تعریف کیوں کر رہی ہیں۔وہ سوچ رہا تھا کہ پھوپھو تو ہر وقت میری تعریف ہی کرتی رہتی ہیں۔تبھی دادی نے پوچھا

پہیلیاں کیوں بجھا رہی ہیں۔مجھے بھی بات بتائیے۔تب تک کھانا لے کر عابد کی امّی بھی وہاں پہنچ گئیں۔دستر خوان کسی نے بچھایا نہیں تھا یہ دیکھ کر وہ بولیں

سب یہاں موجود ہیں۔۔چلئے جلدی سے دسترخوان بچھائیے مجھے تو بہت بھوک لگی ہے۔۔کسی نے ان کی بات کی طرف دھیان نہیں دیا تو انہوں نے پوچھا

کیا ہوا؟سب خیریت تو ہے؟وہ اچانک پریشان ہو کر بولیں تو عابد کی پھوپھو نے کہا

نہیں کوئی خاص بات نہیں ہے۔چلو سب کھانا کھاتے ہیں۔آج تو عابد کی پسند کے کریلے بنے ہیں!کھانا کھانے کے بعد غزالی پھوپھو نے عابد سے کہا

اب آپ اپنے کمرے میں جاکر آرام کرئیے۔عابد کے وہاں سے جانے کے بعد غزالی نے کہا

امّی!آج جس بیماری کا ذکر عابد نے کیا ہے وہ بے حد خطرناک ہے۔وہ خون کی جانچ کی جوبات کہہ رہا ہے وہ بھی درست ہے۔تھیلسیمیا کا کوئی علاج نہیں ہے اور ہے بھی۔عابد کی امّی نے کہا

ہوں۔۔یہ ایسی کون سی بیماری ہے۔آج اسکول سے آتے ہی عابد مجھ سے غزالی کے خون کی جانچ کے بارے میں پوچھ رہا تھا۔میں نے اُس کی بات پر خاص توجہ نہیں دی۔وہ کسی خاص دن کے بارے میں بھی کہہ رہا تھا۔غزالی نے کہا

جی بھابھی۔۔آج یو مِ تھیلسیمیا ہے۔یہ بہت خطرناک بیماری ہے۔دادی بہت دیر سے سُن رہی تھیں انہوں نے کہا

ایسی کیا خطرناک بیماری ہے۔۔میں نے تو آج تک اس کا نام بھی نہیں سنا۔۔غزالی نے بتانا شروع کیا

تھیلسیمیا ایک موروثی بیماری ہے۔یہ والدین سے مورثہ،کونیہ (جین (کے ذریعے بچوں میں منتقل ہوتی ہے۔میں نے جب اس کی تفصیل گوگل پر پڑھی تو میں حیران رہ گئی۔امّی۔۔میں نے جیسے ہی اس بیماری کے بارے میں جانا تو مجھے شہزادی آپی کے بیٹے کا خیال آیا۔جس کا چھ ماہ کی عمر میں اچانک انتقال ہوگیا تھا۔ہو سکتا ہے اُسے بھی یہی تھیلسیمیا کی بیماری رہی ہو!دادی نے کہا

آخر یہ بیماری ہے کیا یہ تو بتاؤ۔اور اس کا خون کی جانچ سے کیا تعلق؟

اگر میری رپورٹ میں تھیلسیمیا کی نشاندہی ہوتی ہے تب یہ مسئلہ بن سکتا ہے۔دادی نے فوراً کہا

اللہ نا کرے!آپ تو پوری طرح صحت مند ہیں۔

یہی تو اس بیماری کا مسئلہ ہے۔اگر مجھے تھیلسیمیاہے تو میں تھیلسیمیا مائنر یا تھیلسیمیا کرئیر ہوں۔تھیلسیمیا مائنر افراد نارمل زندگی گزارتے ہیں۔انہیں اس بات کا علم بھی نہیں ہوتا کہ اُن کی جین میں کوئی نقص ہے۔اور یہی لاعلمی شادی کے بعد ان کے یہاں پیدا ہونے والے بچوں کے لیے خطرہ بن جاتی ہے۔غزالی نے سمجھاتے ہوئے کہا

تو کیا تھیلسیمیا مائنر شادی نہیں کر سکتے؟عابد کی امّی نے پوچھا

ایسا نہیں ہے۔اگر لڑکا اور لڑکی میں سے ایک تھیلسیمیا مائنر ہے تو کوئی خطرہ نہیں۔دادی نے فوراًپوچھا

مجھے تمہاری بات پوری طرح سمجھ نہیں آئی۔بیماری ہونے کے بعد بھی خطرہ کیوں نہیں ہے؟غزالی نے کہا

اگر لڑکا اور لڑکی میں سے ایک کو یہ بیماری ہے تو بے فکر ہو جائیے۔لیکن،اگر دونوں ہی تھیلسیمیا مائنر ہیں تو اُن افراد کو آپس میں شادی کرنے سے گریز کرنا چاہئے۔ایسی صورت میں اُن کے یہاں ہونے والی اولاد تھیلسیمیا میجر ہوسکتی ہے!عابد کی امّی نے حیران ہوتے ہوئے پوچھا

غزالی،ابھی آپ نے کہا کہ ہوسکتی ہے۔کیابچے نارمل بھی پیدا ہو سکتے ہیں؟

جی بھابھی۔میں نے جس ریسرچ پیپر کو ابھی پڑھا اُس میں لکھا ہے کہ 25فیصد خطرہ ہوتا ہے کہ پیدا ہونے والا بچہ تھیلسیمیا میجر ہو۔

اس بیماری میں ہوتا کیا ہے؟کیا ابھی تک اس کا علاج نہیں تلاش کیا گیاہے؟زرا دھیان سے دیکھو۔اب تو زیادہ تر بیماریوں کا علاج ممکن ہے۔

تھیلسیمیا کوئی متعدی ()مرض نہیں ہے۔یہ خون کا عارضہ ہے۔ابھی تک اس سے بچاؤ کا کوئی ٹیکہ بھی دستیاب نہیں ہے۔اس میں مبتلا بچے کو پوری زندگی خون چڑھانا پڑتا ہے۔مریض کے جسم میں ہیمو گلوبن یعنی خون کے سرخ ذرّات کی کمی پریشانی کا سبب ہوتی ہے۔ایک مہینے میں دو سے تین مرتبہ خون چڑھانے کی ضرورت پڑتی ہے۔تھیلسیمیا میجر بچے کے پیدا ہونے کے کچھ ماہ بعد ہی بیماری کی علامات نظر آنے لگتی ہیں۔بچے کی نشو ونما ٹھیک سے نہیں ہوتی،بچہ کمزور اور پیلا نظر آتا ہے۔اگر وقت پر ڈاکٹر تک پہنچ جاتے ہیں اور تشخیص بھی ہو جاتی ہے۔تب بھی بچے کی تکلیف کا ایک لمبا سلسلہ شروع ہوتا ہے۔اس کا ایک علاج ہے۔لیکن وہ ہر ایک کے لیے نہیں ہے۔کیونکہ وہ ہر ایک مریض کے لیے مفید ثابت ہو ایسا کہا نہیں جا سکتااور یہ طریقہ علاج بہت مہنگا بھی ہے۔لیکن اس سب پریشانیوں سے بچا جا سکتا ہے۔اگر پہلے ہی خون کی جانچ کر لی جائے تو اگلی نسلوں میں بیماری کو منتقل ہونے سے روکا جاسکتا ہے۔دادی نے کچھ پریشان ہوتے ہوئے پوچھا

اگر دو تھیلسیمیا مائنر کی شادی ہو چکی ہو تب۔۔؟

اگر دو تھیلسیمیا مائنر افراد کی شادی ہو چکی ہو توحمل کے دسویں ہفتہ میں () ٹیست کے ذریعے معلوم کیا جاسکتا ہے۔اگر تھیلسیمیا میجر کی تشخیص ہو جائے تو ڈاکٹر حمل ضائع کرنے کا مشورہ دیتے ہیں۔بس امّی یہی ایک طریقہ یہاں لکھا ہوا ہے۔غزالی نے بات پوری کی تو اس کی امّی نے کہا

شکر ہے!کوئی تو راستہ ہے۔

امّی زیادہ پریشان نہ ہوں اس صورتِ حال میں بھی یہ خطرہ صرف ۵۲ فیصد ہے۔یہ ضروری نہیں ہے کہ ہر بار ایسا ہی ہو۔بس محتاط رہنے کی ضرورت ہے۔وقت پر ڈاکٹر سے رجوع کرنا ہے اور ڈاکٹر کے ہر مشورے پر عمل کرنا ہے۔عابد کی امّی بہت دیر سے خاموش بیٹھی تھیں انہوں نے کہا

غزالی باقی باتیں بعد میں کریں گے۔پہلے جاکر تیار ہوئیے ہم ابھی خون کی جانچ کے لئے جائیں گے۔تبھی عابد کی دادی نے کہا

بہو!آپ بھی اپنے خون کی جانچ کرائیے گا۔حالانکہ سب ٹھیک ہے لیکن اب میں کوئی جوکھم مول لینا نہیں چاہتی۔

کل شہزادی آپی بھی آجائیں گی۔تب ہم سب ساتھ چلیں گے۔غزالی نے کہا تو عابد کی امّی نے اپنا پرس اٹھاتے ہوئے کہا

کل آتے ہی اُن کے خون کی جانچ بھی کرا لیں گے۔لیکن ابھی آپ جلدی سے اُٹھیے۔آپ کا بھتیجا جاگتے ہی پھر پوچھے گا کہ پھوپھو کے خون کی جانچ کرائی تو میں کیا جواب دوں گی؟اگر رپورٹ میں سب ٹھیک آتا ہے تو بے فکر ہوکر سوئیں گے۔اور اگر کچھ غلط آیا تب ہمیں لڑکے والوں کو بھی سمجھانا ہوگا۔اور لڑکے کے خون کی بھی جانچ کرانی ہوگی۔وقت کم ہے اور کام زیادہ۔اس لیے شاباش اُٹھیے۔

جی بیٹا!بہو صحیح کہہ رہی ہے۔اگر ہمیں علم ہوگیا ہے تو دیر نہیں کرنا چاہئے۔کل شہزادی ہی نہیں اُس کے شوہر کے بھی خون کی جانچ کرانے میں خود ساتھ جاؤں گی۔اور ہاں جاتے ہوئے بی خالہ کو میرے پاس آنے کے لیے کہتے جانا۔مجھے اپنے ہی گھر میں نہیں جہاں تک ممکن ہو سکے اس کی معلومات دوسروں تک بھی پہنچانا ہیں اور ہاں بہو،اپنا ٹیسٹ کرانا بالکل مت بھولنا۔عابد کی امّی نے کہا

جی امّی!آپ کی سہیلی کو ہم آپ کے پاس بھیجتے ہوئے ہی جائیں گے۔عابد کی امّی نے اپنی نند غزالی سے مذاق کرتے ہوئے کہا

لو اب آپ کی وجہ سے مجھے بھی اپنا خون نکلوانا پڑے گا!

جی بھابھی!دونوں ہنستی ہوئی بلڈ ٹیسٹ کرانے روانہ ہوئیں اور دادی اپنے پوتے کے کمرے کی جانب بڑھ گئیں۔

ایک گدھا کسی ہرے بھرے کھیت میں چر رہا تھا کہ کہیں سے ایک بھوکا بھیڑیا ادھر آ نکلا۔بھیڑئیے نے غراتے ہوئے گدھے کو ڈانٹا چل، ادھر آ، میرے ناشتے کا سامان بن، صبح سے بھوکا پھر رہا ہوں اور تو یہ ہری ہری گھاس اڑا رہا ہے۔گدھے کو چالاکی سوجھی، اس نے لنگڑاتے ہوئے چند قدم بڑھائے اور بڑے زور سے ہائے کی اوہ!اوہ!جناب بھیڑیئے صاحب!آپ مجھے کھا تو ضرور لینا مگر مہربانی کرکے میرے کھر میں سے یہ کیل تو نکال دیجئے، شدید تکلیف ہو رہی ہے، ہائے میں مرا ہائے۔بھیڑیئے نے کہا بھلا مجھے کیا ضرورت ہے کہ میں تم پر رحم کروں۔گدھے نے کہا جناب!آپ کے بھلے کے لئے کہہ رہا ہوں، فرض کیجئے آپ مجھے کھانا شروع کر دیتے ہیں اور اگر یہ کیل آپ کے حلق میں اٹک گئی تو؟

بھیڑئیے نے ذرا فکر مندی سے سوچا کہ گدھا کہتا تو واقعی ٹھیک ہے، جب یہ چھوٹی سے کیل اس کے پاؤں میں اتنی تکلیف دے رہی ہے اور خدا نہ خواستہ اگر میرے حلق میں اٹک گئی تو میرے حلق کا کیا حشر ہوگا؟میں تو مفت میں مارا جاؤں گا، چلو ٹھیک ہے، اس کی کیل نکال کر ہی کھاؤں تو اچھا رہےگا لاؤ اپنا پاؤں بھیڑیئے نے گدھے سے کہا۔گدھے نے فوراً اپنا ایک پیر ذرا اوپر اٹھا لیا۔بھیڑئیے نے کہا بتاؤ کہاں سے کیل، مجھے نظر نہیں آ رہی گدھے نے پھر ایک بار ہائے کہا۔ذرا قریب آکر غور سے دیکھئے جناب، ہائے میں میرا۔جیسے ہی بھیڑیا کیل دیکھنے کے لئے اور قریب آیا تو گدھے نے اپنے دوسرے پاؤں سے بھیڑئیے کے منہ پر پوری طاقت سے لات جمادی۔لات اتنے زور سے لگی کہ بھیڑیا دور جاگرا اور اس کے سارے دانت ٹوٹ گئے اور وہ بری طرح زخمی ہو گیا۔اب وہ بھلا گدھے کو کیا خاک کھاتا۔بھیڑیا درد کے مارے تڑپنے لگا اور اپنے دل میں کہا کہ افسوس!اس گدھے کو دھوکے میں مارا گیا، میں کوئی ڈاکٹر تو ہوں نہیں جو اس کی کیل نکال دیتا، صد افسوس، اپنے دانت ہی گنوا بیٹھا۔

فرخ نے پردہ سرکایا، صبح کی تازہ ہوا کے ساتھ ہی اصلی گھی کے گرما گرم پراٹھوں کی خوشبو اس کے نتھنوں سے ٹکرائی یقیناً شیخ صاحب کے گھر گرم گرم پراٹھے بن رہے تھے اس نے سوچا اور دیر تک یہ خوشبو اپنی سانسوں میں اتارتا رہا۔

آہا کتنا مزہ آئے گا یہ پراٹھے کھاتے ہوئے فرخ نے ایک آہ سے اوپر کی جانب سانس بھری ایک ہماری امی جان ہیں روزانہ ناشتے میں ڈبل روٹیوں پر ٹرخا دیتی ہیں جام اور مکھن پنیر سے بھی کبھی ناشتہ ہوا ہے۔اس نے دل ہی دل میں اپنی قسمت پر آنسو بہائے اور تیزی سے اٹھ کر نیچے گیا۔

چھوٹے بہن بھائیوں کی آدھی درجن فوج امی کے ارگرد منڈلا رہی تھی۔ثانیہ امی کے دوپٹے سے جھولتی ہوئی اسکول نہ جانے کی ضد کر رہی تھی۔ببلی اپنی واکر میں بیٹھی فیڈر کے لیے چلا رہی تھی۔

بلال باتھ روم میں گھسا امی جان سے ٹوتھ پیسٹ نکلوانے کے لیے آوازیں بلند کر رہا تھا جبکہ گڈو اور پپو امی کی مصروفیت کا ناجائز فائدہ اٹھاتے ہوئے ماچس کی تیلیوں کو جلانے کا تجربہ کر رہے تھے۔

یہ کیا کر رہے ہو۔فرخ نے اچک کر ان دونوں سے تیلیاں چھینیں دونوں نے رنگ ہاتھوں پکڑے جانے پر فوراً ہی تیلیاں چھوڑ دیں۔

بیگم میری جرابیں کہاں ہیں؟دائیں سمت سے ابو جان چلائے اور امی جان بچوں کے کاموں کو نظرانداز کرتے ہوئے فوراً ابو جان کے جرابوں کی تلاش میں نکل کھڑی ہوئیں۔

رات ہی تواستری کر کے ادھر رکھے تھے۔امی جان بڑ بڑائیں کیونکہ ابو جان کا غصہ عروج پر تھا آفس کی دیر جو ہو رہی تھی اور پھر بالآخر شرارتی پپو کے کھلونوں کے ڈبے سے جرابیں بر آمد ہو گئیں۔

یہ لیجئے۔امی جان نے کسی فاتح کی طرح جرابیں ابو جان کو لاکر پیش کیں اور پھر کچھ دیر بعد وہی ہنگامہ اپنے عروج پر تھا۔

امی جان۔فرخ نے امی جان کو ڈرائننگ ٹیبل پر بیٹھا دیکھ کر کہا۔

امی وہ شیخ صاحب کے گھر سے اتنی اچھی پراٹھوں کی خوشبو آ رہی ہے آپ مجھے بھی آلوکی بھجیا کے ساتھ پراٹھا بنا کر دے دیں۔فرخ نے انتہائی ندیدے پن سے کہا۔

آج تو نہیں البتہ چھٹی والے دن تمہاری یہ فرمائش پوری کر دوں گی۔امی جان نے عجلت میں سلائس پر مکھن لگایا اور تانیہ کے لنچ باکس میں ڈال دیا۔

بدھ جمعرات، جمعہ، ہفتہ یعنی چار دن کے بعد میری خواہش پوری ہو سکےگی۔فرخ نے تاسف سے سوچا اور پھر صبر کے گھونٹ پیتا ہوا اسکول جانے کی تیاری میں مصروف ہو گیا۔

انتظار کی شدت کے ساتھ اس نے یہ دن گزارے اور پھر جیسے اتوار کی آمد کے ساتھ ہی وہ امی کو اپنی فرمائش یاد دلانے لگا۔

ہاں ہاں فرخ مجھے تمہاری فرمائش یاد ہے بھاات کے لیے آلو میں نے کل ہی خرید لیے تھے البہے گھی کا پیکٹ تم جاکر لے آؤ۔یہ کہتے ہوئے امی جان نے فرخ کے ہاتھ میں پیسے تھمائے اور خود باورچی خانے میں گھس گئیں۔

فرخ نے اپنی سائیکل نکالی اور تیزی کے ساتھ وہ گھی لے کر لوٹا مگر یہاں تو نقشہ بدلا ہوا تھا۔آلو کی بھجیا کے لے آلو تو سلیب پر رکھے تھے البتہ امی جان ابو کے محلے کے دوستوں کے لئے چائے بنانے میں مصروف تھیں۔چائے کی کیتلی چولہے پر چڑھی تھی۔ٹرے میں کپ سجائے امی جان پیالیوں میں چینی ڈال رہی تھیں جبکہ عین سلیب کے نیچے گڈو اور پپو کھڑے چینی کا ڈبہ کیج کرنے میں مصروف تھے۔

یہ کیا ہو رہا ہے، فرخ نے آج پھر ان کا منصوبہ خاک میں ملانا تھا۔

کچھ نہیں ہم تو چائے کیسے بنتی ہے یہ دیکھ رہے تھے۔گڈو نے پپو کو کہنی ماری۔

نہیں جناب چائے جب بنتی ہے تو چینی کیسے گرتی ہے، پیالی کے ٹوٹنے سے چھناک سی آواز کیے آتی ہے؟آپ تو کچھ ایسی ہی صورتحال کے لیے تدبیریں بن رہے تھے۔فرخ نے کہا اور دونوں کے ہاتھ پکڑ کر کچن سے باہر نکالا۔

تانیہ کی روز کی اسکول نہ جانےکی ضد تھی تو آج اسے انڈے کی زردی کے ٹوٹنے کا غم کھائے جا رہا تھا۔

بھئی زردی کو توڑکر ہی تو کھاؤگی پھر کیوں چلا رہی ہو۔فرخ نے اسے زور سے ڈانٹا۔

خود کھا لیں نا اگر ایسا ہی ہے تو؟تانیہ نے پیشکش کی۔

لو کھا لیتا ہوں اس میں حرج ہی کیا ہے۔فرخ نے ہاتھ بڑھا کر سلائس تھاما۔

مگر نہیں مجھے تو آج ناشتے میں گھر کے پراٹھے اور آلو کی بھجیا کھانا ہے۔فرخ نے بیساختگی سے نوالہ واپس پلیٹ میں رکھا اور امی جان کی طرف دیکھا۔

ببلی کا پیٹ خراب ہو گیا تھا اس لیے بار بار ان صاحبہ کی نیپی تبدیل کرنے کے لیے امی جان واش روم کی طرف دوڑ لگا رہی تھیں۔

واش روم سے باہر آئیں تو انہوں نے ببلی کے لیے نمکول کا پانی بنانے کی تیاری شروع کر دی۔نمکول بنا کر ببلی کو واکر میں بٹھایا اور جب باہر آئیں تو فرخ ان کا منتظر تھا۔

ہاں بیٹا بس یہ ببلی کا طبیعت خراب ہو گئی تھی میں ابھی آلو کاٹنے لگی ہوں۔

بیگم بھئی بیگم کہاں ہو؟دوستو کو فارغ کر کے ابو جان اندر آتے ہوئے چلائے۔

جی جی فرمائیے۔امی جان نےکچن سے آواز لگائی۔

امی جان کا فون آیا تھا وہ ہمارے گھر آنا چاہ رہیں ہیں۔میں ان کو لینے جارہا ہوں تم کچھ کرو نہ کرو ذرا یہ گھر پہلے صاف کر لینا، وہ صفائی کے معاملے میں بہت حساس ہیں۔ابو جان نے ہدایت دی۔

مگر ابھی تو فرخ کے لیے گھر کے پراٹھے اور آلو کی بھجیا بنانی ہے۔امی جان نے دھیرے سے کہا۔

گھر کے پراٹھے اور آلو کی بھجیا آج نہ بنے تو کچھ نہیں ہوگا۔عورت کا سلیقہ گھر کی صفائی ستھرائی میں ہی نظر آتا ہے۔یہ کہتے ہوئے ابو جان نے گاڑی کی چابی نکالی اور باہر نکل گئے۔

فرخ نے جو یہ صورتحال دیکھی تو منہ بناتا ہوا اپنے کمرے کی جانب بڑھ گیا۔فرخ نے آج ٹھان لی تھی کہ کچھ بھی ہو وہ ناشتہ نہیں کرےگا۔

امی جان نے بچوں کو ایک کمرے میں بٹھاکر باہر سے کنڈی چڑھا دی تھی اور اب وہ جلدی جلدی گھر کی صفائی میں مشغول تھیں۔

کچھ دیر بعد ہی مہمانوں کی آمد ہو چکی تھی۔امی جان مہمانوں کی ضیافت میں مصروف تھیں کہ اچانک ہی امی جان کو چکر آنے لگے اور وہ چائے بناتے بناتے قریبی اسٹول پر بیٹھ گئیں۔فرخ جو احتجاجا امی جان مصروفیت دیکھنے آیا تھا امی جان کی حالت دیکھ کر گڑ بڑا گیا۔ٹھنڈے پسینے امی کی پیشانی پر نمودار تھے۔

امی جان امی جان کیا ہوا؟فرخ نے جلدی سے امی کے گلے میں ہاتھ ڈالا۔

بیٹا بس ناشتہ نہ کرنے سے شاید چکر آ گیا تھا۔

مگر کیوں آپ تو ناشتہ کر لیتیں۔فرخ نے گڑبڑاکر کہا۔

واہ بھئی واہ اپنے بیٹے کی فرمائش پوری نہ کر کے میں بھلا کیسے ناشتے کا ایک لقمہ بھی اپنے حلق سے اتار سکتی ہوں۔امی جان کے لہجے میں سنجیدگی ملال اور نجانے کیا کچھ تھا۔

فرخ نے شرمندہ شرمندہ نظروں سے امی جان کو دیکھا اور پھر جلد ہی سلائس پر مکھن لگاکر پہلا لقمہ امی جان کو اپنے ہاتھ سے کھلایا اور دوسرا لقمہ اپنے منہ میں ڈالا۔

امی جان پہلے تو مسکرائیں یہ سوچتے ہوئے کہ آج کا سب سے اہم کام فرخ کی فرمائش کو پورا کرنا ہے اور پھر اسے اپنے سے قریب کرتے ہوئے اس کے گھنگھریالے بالوں میں اپنی نرم و نازک انگلیاں پھیرنے لگیں، امی جان کی محبت کا یہ اعزاز دنیا جہاں کی ہر چیز سے زیادہ قیمتی تھا۔

چند روز بعد حسن کی پھپھو کی شادی ہونے والی تھی۔وہ اس کے دادا دادی کے ساتھ بہاولپور میں رہتی تھیں۔اس شادی میں شرکت کے لیے آج وہ اپنی امی اور ابّا کے ساتھ بسوں کے اڈے پر آیا تھا۔اس کے ابّا نے بس میں تین سیٹیں پہلے ہی سے بک کروا لی تھیں۔راولپنڈی سے بہاولپور کا سفر آٹھ دس گھنٹوں کا تھا۔لمبے سفر کا اپنی ہی ایک مزہ ہوتا ہے۔حسن نے سوچ رکھا تھا کہ وہ کھڑکی والی سیٹ پر بیٹھے گا تاکہ سارے راستے باہر کے منظر سے لطف اندوزہوتا رہے۔اسے سفر کے دوران کھیت، دریا، پل اور چھوٹے بڑے گھروں کو دیکھنے میں بڑا مزہ آتا تھا۔

ان کی بس آنے میں ابھی کچھ دیر تھی۔اس کے ابّا انھیں ویٹنگ روم میں لے آئے اور انھیں وہاں بٹھا دیا۔سامان سے بھرے بیگ انہوں نے اپنی کرسی کے پاس رکھ لیے تھے۔اپنی بہن کی شادی پر وہ بھی بڑے خوش تھے۔انہوں نے بینک سے ایک لاکھ روپے نکلوا کر قمیض کے اندر اپنے بنیان کی زپ والی جیب میں رکھے ہوئے تھے۔یہ پیسے انہوں نے اس لیے نکلوائے تھے تاکہ بہن کی شادی میں کام آسکیں۔

حسن کی امی نے بھی اس شادی کی تیاری پہلے سے ہی شروع کر رکھی تھی۔جس زمانے میں سونا سستا تھا، انہوں نے زیوروں کا پورا سیٹ حسن کی پھپھو کو شادی میں دینے کے لیے بنوا کر رکھ لیا تھا اور وہ اس وقت ان کے بڑے سے پرس میں رکھا ہوا تھا جسے انہوں نے بڑی احتیاط سے گلے میں لٹکا کر دونوں ہاتھوں سے پکڑ رکھا تھا۔یہ دیکھ کر حسن کو بڑی ہنسی آئی۔اس نے کہا۔امی آپ نے جس انداز سے اپنا پرس پکڑا ہوا ہے کوئی بچہ بھی دیکھے تو سمجھ جائے کہ اس میں کوئی قیمتی چیز رکھی ہوئی ہے۔

اس کی امی نے مسکرا کر اسے دیکھا اور پرس سے ہاتھ ہٹا لیے۔حسن نے ٹھیک بات کی تھی۔

حسن ان کے پاس نہیں بیٹھا۔وہ ادھر ادھر گھومنے پھرنے لگا۔اس کے ابّا اس پر مسلسل نظریں رکھے ہوئے تھے کہ وہ کہیں دور نہ نکل جائے۔وہاں پر لوگوں کا کافی رش تھا جو دور دراز کے سفر پر جانے کے لیے یہاں آئے تھے۔حسن دس سال کا تھا اور کافی سمجھدار اور ہوشیار تھا۔وہ کوئی ایسا کام نہیں کرتا تھا جس سے اس کے امی ابّا کو کوئی پریشانی ہو، اس لیے وہ خود بھی وہاں سے زیادہ دور نہیں جا رہا تھا۔

اس انتظار گاہ کے سامنے لوہے کی ایک ریلنگ بنی ہوئی تھی۔حسن ریلنگ کے پاس آکر کھڑا ہوگیا۔سامنے سڑک کے پار ایک بازار تھا جس میں بہت ساری چھوٹی بڑی دکانیں تھیں۔اس بازار کا وہاں سے فاصلہ زیادہ نہیں تھا اس لیے حسن کو دکانوں میں رکھی ہوئی چیزیں بالکل صاف نظر آ رہی تھیں۔ان دکانوں پر بچوں کے کھلونوں سے لے کر کھانے پینے کی ہر چیز موجود تھی۔اسے کتابوں اور اخبارات کی بھی ایک دکان نظر آئی۔

اچانک اس کی نظر پھلوں کی ایک بہت بڑی سی دکان پر پڑی۔اس میں زمین سے لے کر چھت تک پھلوں کی پیٹیاں تھیں اور ان پیٹیوں میں قسم قسم کے پھل نہایت قرینے سے سجا کر رکھے گئے تھے۔ایک نوجوان لڑکا سفید شرٹ اور جینز کی پینٹ پہنے گلّے پر بیٹھا تھا اور کچھ ملازم پیٹیوں سے پھل نکال نکال کر تول رہے تھے اور کاغذ کے تھیلوں میں بھر بھر کر گاہکوں کے حوالے کر رہے تھے۔

اس پھل والے کی دکان پر بہت رش تھا۔گاہک جلدی کرنے کا تقاضہ کر رہے تھے اور بار بار گردن گھما کر بسوں کی طرف بھی دیکھ رہے تھے کسی کی بس ابھی اڈے پر لگی نہیں تھی اور جس کی بس اڈے پر لگ گئی تھی وہ کچھ دیر میں چلنے والی تھی۔اسی لیے وہ سب بڑی جلدی میں تھے۔

حسن کو یہ منظر بہت اچھا لگا اور وہ دلچسپی سے اسے دیکھنے لگا۔اچانک اس کی نظر اسی دکان کے باہر لٹکے ایک بورڈ پر پڑی۔اس پر لکھا ہوا تھا

گل زمان پھل فروش

پھل کھا کر ان کی گٹھلیاں کوڑے دانوں میں نہ ڈالیں بلکہ تھوڑی سی زحمت کرکے انہیں سنبھال کر رکھیں۔

یہاں پر گٹھلیاں تول کر خریدی جاتی ہیں۔اس لیے جب بھی فرصت ملے انھیں یہاں دے کر مقررہ قیمت وصول کر لیں۔

بورڈ پر لکھی تحریر پڑھ کر حسن کو بہت حیرت ہوئی۔وہ اپنے ابّا کے پاس آیا۔وہ کسی سوچ میں گم بیٹھے تھے۔ابّا جان۔وہ دیکھیے۔پھلوں والے کی دکان پر کیا لکھا ہے۔اس نے کہا۔

اس کے ابّا نے ایک نظر بورڈ پر ڈالی اور مسکرا کر بولے۔اس بارے میں تو ایک کہاوت بھی بہت مشہور ہے کہ آم کے آم گٹھلیوں کے دام۔

لیکن ابّا جان۔یہ دکاندار ان گٹھلیوں کا کیا کرتے ہونگے؟حسن نے پوچھا۔اگر اس کی سمجھ میں کوئی بات نہیں آتی تھی تو وہ اپنے ابّا سے اس کے بارے میں پوچھتا ضرور تھا۔یہ ایک اچھی بات تھی کیونکہ اس سے معلومات میں اضافہ ہوتا ہے۔

اس کے بہت سے جوابات ہوسکتے ہیں۔یا تو وہ ان گٹھلیوں کو اپنے باغ میں بو دیتا ہوگا اور ان سے پھلوں کے پودے اگ آتے ہوں گے۔اور یا پھر انھیں مہنگے داموں کسی حکیم کو بیچ دیتا ہوگا۔وہ حکیم ان گٹھلیوں سے دوائیاں بنا لیتا ہوگا۔بہرحال وہ کچھ نہ کچھ تو ان سے کرتا ہی ہوگا۔اصل بات تو وہ دکان دار ہی بتا سکے گا۔

ابّا جان کی یہ بات سن کر حسن کا تجسس اور بھی بڑھ گیا۔وہ یہ جاننے کے لیے بے چین تھا کہ پھل والا یہ گٹھلیاں کیوں خریدتا ہے، جب کہ لوگ تو انہیں کوڑے میں پھینک دیتے ہیں۔تھوڑی دیر تک خاموش رہنے کے بعد اس نے اپنے ابّا سے کہا۔ابّا جان۔بس تو جانے کب آئے گی۔کیا آپ میرے ساتھ اس پھل والے کی دکان پر چلیں گے۔میں اس سے اس سوال کا جواب معلوم کرنا چاہتا ہوں۔

حسن تم تو ایک بات کے پیچھے ہی پڑ جاتے ہو۔اس کی امی نے اسے سرزنش کی۔خاموشی سے بیٹھو اور اپنے ابّا جان کو تنگ مت کرو۔ہماری بس آنے ہی والی ہے۔

اس کے ابّا نے دھیمے لہجے میں کہا۔دیکھو حسن۔اس وقت ہمارے پاس بہت سا روپیہ پیسہ اور زیور ہے۔یہ بات مناسب نہیں ہوگی کہ ہم لوگ بے مقصد ادھر ادھر گھومیں۔یہاں پر بہت سارے نو سر باز اور جیب کترے گھوم رہے ہوتے ہیں۔چپ چاپ بیٹھ کر دعا کرو کہ ہم ساتھ خیریت کے اپنی منزل پر پہنچ جائیں۔تمہاری پھپھو کی شادی ہوجائے گی تو ہم واپسی پر اس دکاندار سے معلوم کرلیں گے کہ وہ گٹھلیاں کیوں خریدتا ہے اور ان کا کیا کرتا ہے۔

ان کی بات سن کر حسن خاموشی سے کرسی پر بیٹھ گیا اور جھک کر اپنی امی کی گود میں سر رکھ کر آتے جاتے مسافروں کو دیکھنے لگا مگر اس کا ذہن اسی سوال کی طرف لگا ہوا تھا کہ دکان والا ان گٹھلیوں کا کیا کرتا ہوگا۔

تھوڑی دیر بعد ان کی بس اڈے پر لگ گئی۔وہ لوگ جن کے پاس اس بس کے ٹکٹ تھے اپنا اپنا سامان لے کر اس کی طرف بھاگے۔سیٹیں تو سب کی ہی بک تھیں، حسن کے ابّا نے جلد بازی کا مظاہرہ نہیں کیا اور اپنی جگہ بیٹھے بیٹھے ان مسافروں کو دیکھتے رہے۔

بس کے عملے کا ایک آدمی میٹل ڈٹیکٹر سے مسافروں کا سامان چیک کر رہا تھا، دوسرا اس کا ٹیگ بنا کر سامان پر لگا رہا تھا اور اس ٹیگ کا ایک حصہ مسافروں کو دے رہا تھا تاکہ سفر کے اختتام پر اسے دکھا کر وہ اپنا سامان لے سکیں۔ایک تیسرا ملازم اس سامان کو بس کے باہر والے حصے میں بنے ہوئے کمپارٹمنٹ میں رکھتا جا رہا تھا۔

جب سب مسافر بس میں بیٹھ گئے تو حسن کے ابّا بھی اپنا سامان لے کر وہاں پہنچ گئے۔حسن کو سیٹوں کے نمبر یاد تھے وہ بھاگ کر بس میں چڑھا اور اپنی کھڑکی والی سیٹ پر بیٹھ گیا۔زیادہ دیر نہیں گزری تھی کہ اس کی امی اور ابّا بھی اس کے پاس آ کر بیٹھ گئے۔

اس وقت شام کے سوا چار بجے تھے۔بس نے ساڑھے چار بجے چلنا تھا۔حسن کی نظر پھر اس پھل فروش کی دکان پر پڑی۔لوگ لائن لگا کر اپنے ساتھ لائے ہوئے بیج اور گٹھلیاں اس دکان والے کو دے رہے تھے۔یہ لوگ مسافر نہیں لگ رہے تھے، قریبی بستیوں میں رہنے والے لوگ تھے۔وہ ایک ٹھنڈی سانس لے کر انھیں دیکھنے لگا۔

اسی لمحے دو کم عمر لڑکے بس میں چڑھے۔وہ شکل و صورت اور کپڑوں سے طالب علم لگ رہے تھے۔ان کے ہاتھوں میں چمڑے کے بیگ تھے۔ان میں سے ایک لڑکے نے اونچی آواز میں کہا۔معزز خواتین و حضرات۔ہماری دعا ہے کہ آپ کا سفر ساتھ خیریت کے ساتھ اختتام پذیر ہو۔سڑک کے پار ہماری پھلوں کی دکان ہے۔ہمارے بھائی صاحب لوگوں سے پھلوں کے بیج خرید کر انھیں پیکٹوں میں رکھ کر آپ جیسے دور دراز کے سفر پر جانے والوں کے حوالے کروا دیتے ہیں اور وہ بھی بالکل مفت میں۔اس پیکٹ میں مختلف پودوں کے بیج ہیں۔آپ سے درخواست ہے کہ منزل مقصود پر پہنچتے ہی پہلی فرصت میں ان بیجوں کو کسی مناسب اور نرم زمین دیکھ کر اس میں بو دیجیے گا۔تھوڑے عرصے بعد ان میں سے پودے نکل آئیں گے۔اس کام کو اپنی ذمہ داری سمجھ کر کریں۔پودے نہ صرف ہمارے ماحول اور ہوا کو صاف ستھرا رکھتے ہیں، بلکہ یہ موسم کی تبدیلیوں کو روکنے کا سبب بھی بنتے ہیں۔جتنے زیادہ درخت ہمارے ملک میں ہونگے، ہماری آب و ہوا بھی صاف ستھری رہے گی اور گرمی بھی کم پڑے گی۔ان کی وجہ سے بارشوں میں بھی اضافہ ہوگا۔ذمہ دار اور محب وطن پاکستانی کی حیثیت سے ہم سب کی یہ کوشش ہونا چاہئیے کے ہم زیادہ سے زیادہ درخت لگائیں تاکہ ہمارا پاکستان سرسبز اور شاداب رہے۔ویسے بھی درخت لگانا ثواب کا کام ہے۔جب تک لوگ ان سے فائدہ اٹھاتے رہیں گے، انہیں لگانے والے کو اس کا اجروثواب ملتا رہے گا۔

لڑکے کی بات ختم ہوئی تو اس نے اور اس کے ساتھ آئے ہوئے دوسرے لڑکے نے اپنے بیگوں میں سے چھوٹے چھوٹے خوبصورت پیکٹ نکال نکال کر سیٹوں پر بیٹھے ہوئے لوگوں میں تقسیم کرنا شروع کردیے۔ان پیکٹوں میں مختلف قسم کی گٹھلیاں اور بیج موجود تھے۔

وہ لڑکے جلد ہی ان کی سیٹ تک بھی آگئے اور ان میں سے ایک لڑکے نے تین پیکٹ حسن کو پکڑا دئیے۔حسن نے ان کا شکریہ ادا کیا اور بولا۔آپ لوگ تو یہ بہت اچھا کام کر رہے ہیں۔

یہ تو ہے۔اس لڑکے نے مسکرا کر جواب دیا۔لوگ ہماری باتیں غور سے سنتے ہیں اور ہمیں خوشی ہے کہ انھیں درختوں کی اہمیت کا احساس ہونے لگا ہے کیوں کہ ہمارے اس کام کے بارے میں وہ دوسروں کو بھی بتاتے ہیں۔ان باتوں کو سن کر دوسرے لوگوں میں بھی درختوں کی اہمیت کا شعور پیدا ہوتا ہے۔ہم انہیں بسوں میں اس لیے تقسیم کرتے ہیں کہ اس طرح پودوں کے بیج اور گٹھلیاں بغیر کسی خرچ کے ملک کے دور دراز شہروں میں بہ آسانی پہنچ جاتی ہیں۔

تھوڑی دیر بعد لڑکے اپنا کام ختم کرکے چلے گئے۔حسن انھیں تعریفی نظروں سے جاتا دیکھ رہا تھا۔اس کے ابّا مسکرا کر بولے۔لو میاں حسن۔شکر ہے تمہیں اپنے سوال کا جواب مل گیا اور امید ہے تمہاری الجھن دور ہوگئی ہوگی۔یہ بچے اور ان کا بھائی کہنے کو تو پھل فروش ہیں مگر اس کے ساتھ ساتھ یہ ایک ذمہ داری کا کام بھی کر رہے ہیں۔انہوں نے کتنی اچھی ترکیب نکالی ہے۔اب لوگ پھل کھا کر ان کی گٹھلیاں کوڑے میں نہیں پھینکتے بلکہ جمع کرکے انہیں فروخت کردیتے ہیں اور یہ پھل فروش ان گھٹلیوں کو دھو کر صاف ستھرا کرکے اور خوبصورت پیکٹوں میں رکھ کر دور دراز علاقوں میں جانے والے مسافروں کے حوالے کردیتے ہیں۔سب تو نہیں مگر لوگوں کی ایک بڑی تعداد ان بیجوں کو زمین میں بو دیتی ہوگی اور اس طرح ہمارے پیارے پاکستان میں درختوں کی تعداد میں اضافہ ہوتا رہتا ہوگا۔

حسن اس بات سے بہت متاثر نظر آ رہا تھا۔اس نے کہا۔ایسے لوگ کتنے اچھے ہوتے ہیں جو خاموشی سے اپنے ملک کی بہتری کے کاموں میں لگے رہتے ہیں۔جیسے یہ نیک دل پھل فروش۔اب میں بھی پھلوں کی گٹھلیاں اور سبزیوں کے بیج پھینکا نہیں کروں گا۔انھیں جمع کرتا رہوں گا۔گھر اور اسکول کی کیاریوں میں، کھیل کے میدان کے کنارے پر اور پارکوں کے اندر، اس کے علاوہ پکنک پر کہیں گھومنے پھرنے گیا تو انھیں وہاں زمین میں لگا دیا کروں گا۔بارش کے پانی اور دھوپ سے پودے نکل آیا کریں گے اور خود بخود ہی بڑے ہوتے رہیں گے۔ان بیجوں کو میں پھپھو کے گھر کے صحن میں بھی لگاؤں گا۔شادی کے بعد وہ جب دادی دادا سے ملنے آیا کریں گی تو میں موبائل پر ان سے ان پودوں کے متعلق پوچھا بھی کروں گا کہ وہ کتنے بڑے ہوگئے ہیں۔

اس نیک دل دکان دار کی کہانی اپنے دوستوں کو بھی سنانا تاکہ وہ بھی اس بات پر عمل کرسکیں اور پھلوں اور سبزیوں سے نکلی ہوئی گٹھلیاں اور بیج ضائع نہ کریں بلکہ تھوڑی سی محنت کر کے انھیں زمین میں بو دیں تاکہ ان سے درخت اور پودے نکل آئیں۔اور اسی سلسلے میں ایک اور بات بھی تمہیں پتہ ہوگی۔جتنی توجہ ہم نئے درختوں کے لگانے پر دیتے ہیں، اتنی ہی توجہ ہمیں ان درختوں پر بھی دینی چاہیے جو پہلے ہی سے ہمارے ارد گرد موجود ہیں۔ہمیں انھیں کاٹنا بھی نہیں چاہیے اور ان کی ہر طرح حفاظت بھی کرنا چاہئیے اور ان کی کھاد اور پانی کا خاص دھیان رکھنا چاہیے۔

جی ابّا جان۔میں وعدہ کرتا ہوں کہ آپ کی بتائی ہوئی باتوں پر عمل کروں گا۔حسن نے کہا۔بس کے چلنے کا وقت ہوگیا تھا تھوڑی دیر بعد وہ چل پڑی۔حسن کی نظر ان دونوں لڑکوں پر پڑی۔وہ اب ایک دوسری بس میں چڑھ رہے تھے۔حسن انھیں دیکھ کر مسکرانے لگا۔

ایک تھے میاں خوشحال۔والدین کی اکلوتی اولاد تھے۔بڑے لاڈ پیار میں پرورش پائی۔بڑے ناز نخرے اٹھائے گئے۔اب اماؤں کا جو لاڈ پیار ہوتا ہے، وہ سارے کا سارا اولاد کو کھلانے میں صرف ہوجاتا ہے۔انہیں ہر وقت یہی فکر دامن گیر رہتی ہے کہ ان کا لعل کچھ کھاتا ہی نہیں۔سوکھ کے کانٹا ہوا جارہا ہے۔چنانچہ ہر وقت اولاد کو ٹھسانے کی فکر میں لگی رہتی ہیں۔بیٹا یہ بھی کھالے، وہ بھی کھالے، دیکھ میں نے تیرے لیے انڈوں کا حلوہ بنایا ہے، بادام کی لوز بنائی ہے، تو کبھی آلو کے پراٹھے بنائے ہیں، توکبھی مرغ مسلم تیار کیا ہے۔

اماں کے اس خوردنی لاڈ کا نتیجہ یہ ہوا کہ میاں خوشحال خوش خوراک بھی ہوگئے۔اماں کو احساس تب ہوتا جب کہیں مہمان جاتیں اور خوشحال میاں بھی ساتھ ہوتے۔میزبان جو بھی ناشتے کا سامان پلیٹوں میں سجا کے رکھتے خوشحال میاں ان کے ساتھ پورا انصاف کرتے۔عام طور پر میزبان یہ امید کرتا ہے کہ مہمان تھوڑا بہت چکھ کر چھوڑ دے گا اور سامان واپس ڈبوں میں بھر کر رکھ دیا جائے گا جو کسی اگلے مہمان کے کام آئے گا۔لیکن میاں خوشحال تو اس کی گنجائش ہی نہیں چھوڑتے تھے۔اماں لاکھ اشاروں سے منع کررہی ہیں، کہنی سے ٹہو کے لگارہی ہیں، لیکن خوشحال میاں ایسے مصروف کہ نظر اٹھانے کی فرصت نہیں۔رکابیاں ایسی صاف کرتے کہ میزبان کو دھلوانے کی بھی ضرورت نہ پڑتی۔جیسے جیسے بڑے ہوتے گئے، ان کی خوش خوراکی میں بھی اضافہ ہوتا گیا۔دس بارہ روٹیاں اور چاول اور میٹھا الگ، ان کی ایک وقت کی خوراک ہوا کرتی تھی۔نتیجہ یہ ہوا کہ جسمانی طور پر بھی خوشحال نظر آنے لگے۔شادی سے پہلے ہی توند نکل آئ۔ابا نے اپنے اثر رسوخ سے کسی سرکاری دفتر میں کلرک لگوادیا تھا۔کرسی پر بیٹھ کر قلم گھسنا اور کھانا۔جتنی خوشحالی نظر نہ آتی کم تھی۔

اب اماں کو اپنے لخت جگر کی شادی کی فکر ہوئی۔اپنے گاؤں کے ایک کھاتے پیتے گھرانے کی سگھڑسی لڑکی دیکھ کر رشتہ پکا کردیا۔اس گاؤں میں زیادہ تر کسانوں اور جلاہوں کی آبادی تھی۔زیادہ ترکسان کپاس کی کاشت کرتے تھے۔جلاہوں نے گھر پر کرگھے یا پاور لوم لگا رکھے تھے۔کھادی کا کپڑا بنا جاتا تھا۔خوشحال میاں کے سسرال والوں نے عقل مندی یہ کہ کہ کپاس کی کاشت بھی کرتے تھے اور گھر پر پاورلوم بھی لگا لیا تھا۔سسر کھیتی باڑی کرتے، عورتیں روئی کی پونیاں بناتیں اور لڑکے پاورلوم پر کپڑا بنتے۔بازار میں روئی کے چڑھتے اترتے داموں سے بے پروا یہ گھرانا اچھا خاصا کما لیتا تھا۔خوب دھوم دھام سے خوشحال میاں کی شادی ہوئی۔دلہن ڈھیر سا جہیز لے کر آئی۔رواج کے مطابق ولیمے کے بعد دلہن کے بھائی آکر اسے میکے لے گئے۔

اب خوشحال میاں کو چوتھی کے لیے سسرال جانا تھا اور بیوی کو واپس لانا تھا۔خوشحال میاں سسرال جانے کو تیار ہوئے تو اماں نے سمجھایا کہ بیٹا ذرا ہاتھ روک کر کھانا۔سسرا میں بے عزتی نہ ہو۔لوگ یہ نہ کہیں کہ کیسا بھوکا ننگا داماد آیا ہے کہ کھانے پر ٹوٹ پڑتا ہے۔بات خوشحال میاں کی بھی سمجھ میں آگئی۔سسرال پہنچے۔بڑی خاطر مدارات ہوئی۔جاتے ہی ناشتے کا اہتمام ہوا۔لیکن خوشحال میاں نے شرما حضوری تھوڑا سا ٹونگ کر ہاتھ روک لیا۔رات کو چوتھی کی دعوت تھی۔ترتراتے ہوئے پلاؤزردے، قورمے، قلیے، کی اشتہا انگیز خوشبوئیں ماحول کو مرغن بنائے ہوئی تھیں۔دسترخوان بچھا۔کئی قسم کے کھانے دولہا میاں کے سامنے چنے گئے۔لیکن خوشحال میاں کو اماں کی نصیحت یاد آگئی۔بمشکل ہاتھ روکا۔دوچار روٹیوں اور تھوڑی سی بریانی پر اکتفا کی۔جی تو چاہتا تھا کہ پورے ڈونگے صاف کر جائیں لیکن دل پر جبر کر اٹھ گئے۔سسرال والوں پر دھاک بیٹھ گئی۔جنوائی جی تو بہت کم خوراک ہیں۔

خیر محفل برخواست ہوئی۔خوشحال میاں بھی اپنے کمرے میں آرام کرنے کے لئے آگئے۔لیکن نیند کہاں آتی۔جو کھایا تھا وہ تو پیٹ کے ایک کونے میں پڑگیا تھا۔تھوڑی دیر میں وہ بھی ہضم ہوگیا۔ساری رات بھوک کے مارے کروٹیں بدلتے گذر گئی۔پیٹ میں چوہے فٹ بال کھیل رہے تھے۔

آخر صبروضبط کی انتہا ہوگئی تو رات کے پچھلے پہر بستر سے اٹھے۔کمرے سے باہر جھانکا۔ہر طرف سناٹا تھا۔دبے پاؤں باہر نکلے اس تلاش میں کہ شاید کہیں کچھ کھانے کو مل جائے، لیکن کہیں کچھ نظر نہیں آیا۔پچھلے برآمدے میں چھت سے ایک چھینکا لٹک رہا تھا۔اس میں مٹی کی ایک چھوٹی سی مٹکی رکھی ہوئی تھی۔خوشحال میاں کی جان میں جان آئی۔سوچا یقیناً کھانے پینے کا سامان ہوگا۔مٹکی اونچی تھی۔خوشحال میاں نے پاس پڑے ہوئے ایک ڈنڈے سے مٹکی کے تلے میں ضرب لگائی۔مٹکی پھوٹ گئی۔اس میں شہد بھرا ہوا تھا۔خوشحال میاں نشانہ سادھ کر منہ کھول کر کھڑے ہوگئے۔کچھ شہد منہ میں گیا، کچھ سر پر ٹپکا، کچھ چہرے پر لگا، کچھ کپڑوں پر گرا۔خوشحال میاں دونوں ہاتھوں کا ڈونگا بنا کر شہد پینے میں مصروف تھے کہ اتنے میں کچھ کھٹکا ہوا۔قدموں کی آوازسنائی دی۔خوشحال میاں گھبرا گئے۔ساری عزت مٹی میں مل جائے گی۔سامنے ہی کوٹھار تھا جہاں روئی اسٹور کی جاتی تھی۔گھبرا کر اسی میں گھس گئے۔شہد میں تو یونہی لت پت ہو رہے تھے، اوپر سے سارے بدن پر روئی چپک گئی۔اچھا خاصا تندرست مینڈھا نظر آنے لگے۔کوٹھری سے جھانک کر دیکھا۔سسر صاحب اٹھ چکے تھے۔کسان آدمی تھے۔علی الصباح کھیتوں پر چلے جاتے تھے۔برآمدے میں مٹکی ٹوٹی ہوئی دیکھی تو بلی کو برا بھلا کہتے ہوئے صفائی کرنے بیٹھ گئے۔

خوشحال میاں کے باہر نکلنے کی کوئی راہ نہ تھی راہ نہ تھی۔تھوڑی دیر میں اجالا پھیل گیا۔ساس سالے سالیاں سب ہی جاگ گئے۔چلت پھرت شروع ہوگئی تو کوٹھار سے باہر نکلنے کے مواقع ہی ختم ہوگئے۔بھوک کے مارے الگ دم نکلا جارہا تھا۔اس حلیے میں باہر نکل نہیں سکتے تھے۔باہر سے آوازیں آرہی تھیں۔جنوائی جی کی تلاش ہو رہی تھی۔اسی دوران ساس صاحبہ کی آواز آئی، جو ان کی بیوی سے کہہ رہی تھیں بیٹی تو کل تو چلی جائے گی تو میں اکیلی رہ جاؤں گی۔تیری بہنیں تو ابھی چھوٹی ہیں۔تھوڑی سی روئی نکال لا۔کچھ پونیاں ہی بنوالیں۔یہ گفتگو سن کر خوشحال میاں کے کان کھڑے ہوئے۔یعنی کوئی کوٹھار میں آنے والا تھا۔تیار ہو کر ایک کونے میں کھڑے ہوگئے۔

جیسے ہی ان کی اہلیہ نے دروازہ کھول کر اندر قدم رکھا، وہ آگے بڑھ کر زور سے بولےچوپ۔ان کی دلہن ٹوکریاں پھینک پھانک بے تحاشا بھاگی۔پھولی ہوئی سانسوں کے ساتھ اماں سے بولی اماں اماں سن۔کوٹھار میں بھوت ہے۔اماں بولیں چل ہٹ، بڑی ہوگئی، شادی بیاہ ہوگیا، بچپن کی ڈرنے کی عادت نہیں گئی۔ہمارے گھر میں کوئی بھوت ووت نہیں ہے۔چل میں دیکھتی ہوں۔جیسے ہی ساس صاحبہ نے اندر قدم رکھا، روئی کے ڈھیر کو حرکت ہوئی اور آواز آئی چوپ۔ساس بھی جوتا ڈوپٹہ پھینک کر بھاگیں۔بیٹوں کو آوازیں دیں۔بیٹے بازوؤں پر ہاتھ پھیرتے ہوئے آئے۔دیکھیں کون بھوت ہے۔ہم نے بڑے بڑے بھوتوں کو سیدھا کردیا ہے۔لیکن جیسے ہی اندر قدم رکھا، روئی کے پہاڑ کو حرکت ہوئی اور چوپ کا نعرہ بلند ہوا۔سسر کو بلایا گیا۔وہ کھیتوں کو چھوڑ کر آئے بکتے جھکتے، بیٹوں کو نکما کہتے، لیکن انہیں بھی چوپ کے آگے ہتھیار ڈالنے پڑے۔سارا محلہ جمع ہوگیا۔کوٹھار کے دروازے کو بند کردیا گیا۔بڑے بوڑھوں نے مشورہ دیا۔مسجد کے مولوی صاحب کو بلا کر لاؤ۔وہی اس بھوت کو بھگائیں گے۔سسر صاحب مولوی صاحب کے پاس گئے اور سارا واقعہ بیان کیا۔مولوی صاحب بولے۔ہمارے آگے کوئی بھوت نہیں ٹھہر سکتا۔میں وہ عمل پڑھوں گا کہ بھوت کو بھاگتے بن پڑے گا۔تم دوڑ کر بازار سے ایک کلو قلاقند اور ایک اگربتی کا پیکٹ لے کر پہنچو۔ہم آرہے ہیں۔

حسب ہدایت ایک کلو قلاقند اور اگربتی منگائی گئی۔مولوی صاحب نے کوٹھار کے سامنے اگر بتیاں جلا کر قلاقند پر شیخ سدو کی نیاز دی۔پھر بیٹھ کر پورا قلاقند چٹ کر گئے۔اوپر سے ایک گلاس تازہ دودھ کا پی کر ڈکار لی اور ہونٹوں ہی ہونٹوں میں عمل پڑھتے ہوئے کوٹھار کا دروازہ کھول کر بولے کون ہے بے تو، سامنے آ۔ایک روئی کا پہاڑ آگے بڑھا اور آواز آئیچوپ

مولوی صاحب اپنا انگوچھا اور کھڑاویں چھوڑ کر بھاگے۔خوشحال میاں کے سسرال والوں سے بولے، یہ چپ کا بھوت ہے۔بڑا تگڑا ہے۔آسانی سے نہیں جائے گا۔جب اس کی مرضی ہوگی تب ہی جائے گا۔تم لوگ ایسا کرو کوٹھار کا دروازہ کھلا رہنے دو اور مکان کے اگلے حصے میں چلے جاؤ خبردار پچھلے حصے میں قدم بھی نہیں رکھنا۔جلالی بھوت معلوم ہوتا ہے۔کہیں تمہیں کوئی نقصان نہ پہنچادے۔

اور مکان کے سامنے والے حصے میں چلے گئے۔دوپہر ہوگئی تھی۔دھوپ تیز تھی۔گاؤں والے بھی گھروں میں جاگھسے تھے۔میدان صاف دیکھ کر خوشحال میاں باہر نکلے۔کوٹھار کے پیچھے جنگل تھا۔جنگل کے اندر جاکر دم لیا۔جنگل میں صاف پانی کا ایک نالا بہہ رہا تھا۔وہاں بیٹھ کر کپڑے اتار کر دھوئے، خودنہائے۔پیڑ پر کپڑے سوکھ گئے۔کپڑے پہن کر انسان کی شکل میں آئے اور سسرال کی طرف چلے۔دروازہ کھٹکھٹایا۔سسر صاحب نکل کر آئےارے جنوائی جی آپ کہاں چلے گئے تھے۔ہم تو پریشان ہو رہے تھے۔

خوشحال میاں بولے مجھے سرکاری کام یاد آگیا تھا اس لیے جانا پڑا۔آپ سب یہاں بند ہو کر کیوں بیٹھے ہیں۔

سسر بولے ارے جنوائی جی، کیا بتائیں۔ہمارےکوٹھار میں تو چپ کا بھوت آگیا ہے۔بڑا تگڑا ہے۔مولوی صاحب سے بھی نہیں بھاگا۔انہیں کے کہنے پر ہم نے پچھلا حصہ خالی کردیا ہے۔خوشحال میاں بھوک سے پریشان تھے جلدی سے جلدی اپنے گھر پہنچنا چاہتے تھے۔کہنے لگےبھوت ووت کیا ہوتا ہے۔میں نے بڑے بڑے بھوت بھگادیے ہیں۔چلیے میں دیکھتا ہوں۔ان کی دلہن نے آنکھوں میں آنسو بھر کرکہاسینے جی، آپ کو ہمارے سہاگ کا واسطہ۔ابھی تو ہمارے ہاتھوں کی مہندی بھی نہیں چھوٹی ہے۔آپ کو کچھ ہوگیا تو ہم کیا کریں گے۔سالے بھی کہنے لگے بہنوئی صاحب، وہ بڑا جلالی بھوت ہے آپ کو کوئی نقصان پہنچا تو ہماری ناک کٹ جائے گی۔خوشحال میاں بولےاجی لعنت بھیجئے، میرے سامنے کوئی بھوت نہیں ٹک سکتا۔میں نے شہر میں بھوت بھگانے کی بھی تعلیم حاصل کی ہے۔

سارا قافلہ خوشحال میاں کی قیادت میں گھر کے پچھواڑے کی طرف چلا۔آگے آگے خوشحال میاںاگڑم بگڑم سگڑم آکالی کلکتہ والی، تیرا وار نہ جائے خالی کا ورد کرتے ہوئے اور پیچھے پیچھے ساس سسر سالے سالیاں بیوی ڈرتے کانپتے کوٹھار کی طرف چلے۔باقی سب لوگ تو ذرا فاصلے پر ہی رک گئے۔خوشحال میاں نے دروازے پر زور سے پھونکا اور کواڑ کھول کر بآواز بلند بولے تو جو کوئی بھی ہے خیریت چاہتا ہے تو فوراً نو دو گیارہ ہوجا ورنہ ہم اپنے جادو کے زور سے تجھے مرغا بنادیں گے۔

خوشحال میاں کوٹھار میں داخل ہوگئے لوگوں کو بلایا۔سب ڈرتے ڈرتے اندر آئے۔بھوت بھاگ چکا تھا۔سسرال والے تو مارے عقیدت کے خوشحال میاں کے ہاتھ پاؤں چومنے لگے۔خوشحال میاں کا بھوک سے دم نکلا جارہا تھا۔جلد سے جلد یہاں سے نکل جانا چاہتے تھے۔کہنے لگے بھوت کو بھگانے میں بڑی طاقت خرچ ہوتی ہے۔مجھے بڑی کمزوری ہورہی ہے۔کھانا لے کر آؤ فوراً دسترخوان بچھا دیا گیا خوشحال میاں نے چار چھ روٹیاں کھا کر ڈاڑھ گرم کی اور بیوی سے بولے فوراً چلنے کے لیے تیار ہوجاؤ۔ہمیں ابھی گھر کے لیے روانہ ہونا ہے۔جس بھوت کو میں نے بھگایا ہے، وہ میرا تو کچھ نہیں بگاڑ سکتا، لیکن میرا بدلہ لینے کے لیے کہیں تمہارے پیچھے نہ پڑجائے۔بیوی ڈر کے مارے فوراً اپنا سامان سمیٹ سماٹ کر چلنے کے لیے تیار ہوگئی۔سارے گاؤں نے خوشحال میاں کو عقیدت کے ساتھ وداع کیا۔خوشحال میاں سسر سے بولے میری اس بھوت سے اب ٹھن گئی ہے۔اب میں گاؤں میں قدم بھی نہیں رکھوں گا، ورنہ ممکن ہے وہ آپ لوگوں کو نقصان پہنچائے۔آپ لوگوں کو جب اپنی بیٹی کو بلانا ہو، تو خود ہی آکر لے جائیے گا اور خود ہی پہنچا بھی جائے گا۔میں آپ کو کسی مصیبت میں ڈالنا نہیں چاہتا۔اس طرح خوشحال میاں نے مستقبل میں کم خورا کی کا مظاہرہ کرنے کے خطرے کا سدباب بھی کردیا اور بیوی کو لے کر گھر آگئے۔اماں کے لاڈلے اماں کے ہاتھ کا پکا ہوا کھانا کھانے کے لیے۔

سردیوں کے دن تھے۔آسمان پر شام سے ہی بادل چھائے ہوۓ تھے۔تیز ہواؤں کے جھکڑ چل رہے تھے، ہوا کا زور کم ہوتا تو چند بوندیں بھی پڑ جاتی تھیں۔آسمان پر چھائے ہوۓ کالے بادل شدید بارش کی پیشگوئی کر رہے تھے۔موسم کی اس تبدیلی نے سردی کی شدّت میں اضافہ کردیا تھا۔

قاسم کی ماں نے گھر کے تمام دروازے اور کھڑکیاں بند کر کے بچوں کو شام کو ہی کھانا کھلا کر بستروں میں دبکا دیا تھا۔اس کا شوہر جو گاؤں کا واحد پوسٹ مین تھا ابھی تک گھر نہیں لوٹا تھا۔اس کو گاؤں والوں کی ڈاک لینے کے لیے ہفتے میں دو مرتبہ شہر جانا پڑتا تھا، وہ آج بھی دو پہر کے بعد اپنا تھیلا اٹھا کر شہر گیا تھا مگر اس کی واپسی ابھی تک نہیں ہوئی تھی۔نہ جانے کیوں آج خلاف معمول اسے دیر ہو گئی تھی۔قاسم کی ماں باورچی خانے میں آگ کے پاس بیٹھی بے دلی سے اپنے کام میں مصروف تھی۔اس کو اپنے شوہر کی طرف سے پریشانی ہو گئی تھی۔مگر بچے ہر فکر سے بے نیاز لحافوں میں گھسے قاسم سے ایک مزیدار کہانی سن رہے تھے۔

قاسم سترہ اٹھارہ سال کا لڑکا تھا۔وہ اپنے بہن بھائیوں میں سب سے بڑا تھا، اس لیے شروع ہی سے اس میں ذمہ داری کا جذبہ پیدا ہوگیا تھا۔اس سال اس نے دسویں کا امتحان دیا تھا اور نتیجہ کا منتظر تھا۔ان لوگوں کا گاؤں ابھی زیادہ ترقی یافتہ نہیں ہوا تھا۔اس لیے وہاں پر ابھی تک کوئی ہائی اسکول قائم نہیں ہوا تھا۔بجلی تو وہاں آ گئی تھی مگر علم کی روشنی حاصل کرنے کے لیے قاسم کو شہر جانا پڑتا تھا، جو ان کے گاؤں سے تقریباً دس بارہ کلو میٹر کے فاصلے پر تھا۔یہ فاصلہ اس کو اپنے باپ کی چرخ چوں قسم کی سائیکل پر طے کرنا پڑتا تھا۔

قاسم اس وقت اپنے بہن بھائیوں کو جو کہانی سنا رہا تھا وہ ایک غریب لڑکی کی رحمدلی کے متعلق تھی۔وہ لڑکی ایک روز اپنے گھر میں اکیلی تھی۔باہر بہت تیز بارش ہو رہی تھی کہ بارش سے بچنے کے لیے ایک بونا وہاں آگیا اور اس نے زور سے دروازے پر دستک دی۔قاسم یہاں تک کہانی سنا کر ذرا دیر کے لیے رکا تو عین اسی وقت دروازے پر دستک ہوئی۔اس کے چھوٹے بہن بھائی جو بڑی محویت سے کہانی سن رہے تھے، ڈر کے مارے لحافوں میں گھس گئے۔کہانی کا بونا ان کی نظروں میں گھوم گیا تھا۔

قاسم کی ماں نے جلدی سے دروازہ کھولا تو اس کا شوہر دروازے پر کھڑا تھا۔وہ اپنی سائیکل لے کر اندر داخل ہوا۔

قاسم کی چھوٹی بہن نے ڈرتے ڈرتے لحاف سے منہ نکالا اور قاسم سے بولی۔دروازے پر کون تھا قاسم بھائی؟۔

قاسم کو جواب دینے کی نوبت نہیں آئی۔اس کا باپ ڈاک کا تھیلا اٹھاے اندر پہنچ چکا تھا۔باپ کو دیکھ کر بچے خوشی کے مارے اچھل پڑے اور بستر سے نکل کر اس سے لپٹ گئے۔ان کا باپ ان کے لیے ڈھیر ساری مونگ پھلیاں لایا تھا۔بچے خوش ہوگئے۔

ابّا جان اتنی دیر کیوں ہوگئی تھی آپ کو؟۔قاسم نے پوچھا۔

میرے چند دوست مل گئے تھے بیٹے، ان کے ساتھ وقت گزرنے کا احساس ہی نہیں ہوا۔پھر قاسم کے باپ نے اپنی جیب سے ایک لفافہ نکالا اور بولا۔یہ تار احمد صاحب کا ہے۔جانے اس میں کیا لکھا ہے۔چائے پینے کے بعد میں یہ تار انھیں دے آؤں گا۔

یہ تار تو میں بھی انھیں دے کر آسکتا ہوں۔قاسم نے بستر سے نیچے اترتے ہوے کہا۔آپ اتنی دور سے آرہے ہیں، کھانا کھا کر آرام کیجئے۔

قاسم نے جلدی سے اپنا کوٹ پہنا اور کمرے سے نکل کر صحن میں آیا۔ہلکی ہلکی پھوار پڑنے لگی تھی۔اس لیے اس کی ماں نے اس کو چھتری بھی دیدی تھی۔

احمد علی صاحب گاؤں کے آخری سرے پر رہتے تھے۔ان کا قیام ایک بے حد خوبصورت اور آرام دہ بنگلے میں تھا۔یہ بنگلہ ایک زرعی بینک کی ملکیت تھا۔یہاں پر وہ آفیسرز قیام کرتے تھے جن کو بینک والے کسانوں کی رہبری کے لیے بھیجتے تھے۔یہ آفیسرز ان کو قرضے کے بارے میں معلومات بہم پہنچاتے تھے اور انھیں ضروری کاروائیوں کے بعد بینک سے قرضہ دلواتے تھے۔اس رقم سے کسان بیج اور کھاد وغیرہ خریدا کرتے تھے۔

احمد علی ایک ہنس مکھ اور نیک دل آدمی تھے۔ان کی حال ہی میں شادی ہوئی تھی۔گاؤں میں ان کا تبادلہ ہوا تو اپنی بیوی کو بھی ساتھ لے آئے۔ان کی بیوی گاؤں آ کر بے حد خوش تھی۔وہ سارا دن گاؤں کی عورتوں کے ساتھ گزارتی تھی۔شہر کی عورتوں کے مقابلے میں گاؤں کی عورتوں کی معصومیت اور سادگی اسے بہت پسند آئی تھی۔

احمد علی کا رویہ قاسم کے ساتھ کافی مشفقانہ تھا۔وہ اس بات سے بہت خوش ہوتے تھے کہ قاسم کو پڑھنے لکھنے کے شوق ہے۔انہوں نے سوچ لیا تھا کہ میٹرک کرنے کے بعد قاسم کو اپنے بینک کی کسی برانچ میں میں ملازمت دلوا دیں گے تاکہ ان لوگوں کے معاشی حالات بھی سدھر جائیں اور آگے پڑھنے کی راہ بھی ہموار ہوجائے۔امتحان کے دوران انہوں نے قاسم کو پڑھانے میں کافی مدد اور محنت کی تھی اور انھیں امید تھی کہ وہ اچھی پوزیشن لائے گا۔

قاسم سائیکل پر سوار ہو کر گھر سے نکلا۔اس نے سر پر چھتری تان لی تھی۔ہر سو اندھیرا چھایا ہوا تھا۔اس نے ایک ہاتھ سے ہینڈل پکڑا ہوا تھا اور دوسرے ہاتھ میں چھتری تھی اس لیے سائیکل چلانے میں اسے کافی دشواری ہو رہی تھی۔

دس منٹ کا راستہ بیس منت میں طے کر کے بالاخر وہ احمد علی کے بنگلے پر پہنچ گیا۔بنگلے کا بڑا سا لان چار بلبوں کی روشنی میں جگمگا رہا تھا۔بارش کی موٹی موٹی بوندیں موتیوں کی طرح چمک رہی تھیں۔اس نے اطلا عی گھنٹی کا بٹن دبا کر جیب میں ہاتھ ڈالا اور ٹیلی گرام ٹٹولنے لگا۔دوسری دفعہ گھنٹی بجانے کی نوبت نہیں آئی تھی۔برامدے کا دروازہ کھلا مگر اس میں جو صورت نظر آئی وہ اجنبی تھی۔اس لحیم شحیم آدمی کو جس کے چہرے پر بڑی بڑی مونچھیں تھیں، جسم پر اور کوٹ تھا، قاسم نے اس سے پہلے کبھی احمد علی کے گھر یا ان کے ساتھ نہیں دیکھا تھا۔قاسم کے چہرے پر ذرا دیر کے لیے الجھن کے آثار پیدا ہوۓ مگر دوسرے ہی لمحے یہ آثار ختم ہوگئے کیونکہ اس کو اس آدمی کے پیچھے احمد علی اور ان کی بیوی کا چہرہ نظر آ گیا تھا۔بنگلے کے ارد گرد جو دیوار کھنچی ہوئے تھی وہ چار فٹ اونچی اور اسی مناسبت سے گیٹ بھی تقریباً چار فٹ اونچا تھا، اس لیے وہ لوگ قاسم کو اور قاسم ان کو بہ آسانی دیکھ سکتا تھا۔

صاحب۔قاسم نے چھتری اونچی کر کے بلند آواز میں کہا۔آپ کا ٹیلیگرام آیا ہے۔

اس لحیم شحیم آدمی نے مڑ کر احمد علی سے کچھ کہا، پھر تیز تیز قدموں سے برآمدے کی سیڑھیاں اتر کر گیٹ کی طرف آگیا۔

بڑے فرض شناس معلوم ہوتے ہو؟اس آدمی نے قریب آ کر بھاری آواز میں کہا۔ٹیلی گرام صبح بھی آ سکتا تھا۔

میرے ابّا جان نے کہا تھا کہ چونکہ تار خاص خاص موقعوں پر آتے ہیں، اس لیے یہ ابھی احمد علی صاحب کو ملنا چاہیے۔اس لیے وہ خود یہ تار دینے آ رہے تھے مگر ان کی تکلیف کے پیش نظر یہ تار دینے میں چلا آیا۔

اچھا اچھا۔اس آدمی نے تار والا لفافہ اس کے ہاتھ سے لے لیا۔تو تمہارے ابّا پوسٹ مین ہیں؟۔

جی ہاں۔قاسم نے قلم اور ایک رسید نکال کر اس کی طرف بڑھائی اور اسے بھی چھتری کے نیچے لیتے ہوۓ بولا۔اس پر دستخط کر دیجئے۔

وہ آدمی ایک لمحے کو جھجکا، اس نے گھوم کر احمد علی اور اس کی بیوی پر ایک نظرڈالی اور پھر کاغذ پر دستخط کر دئیے۔

آپ کو میں نے یہاں پہلی مرتبہ دیکھا ہے۔قاسم نے قلم اور رسید لے کر اپنے کوٹ کی جیب میں رکھتے ہوۓ کہا۔

ہاں میں آج ہی یہاں آیا ہوں۔وہ میرے بہت گہرے دوست ہیں۔اس نے احمد علی کی طرف اشارہ کر کے کہا اور واپس مڑ گیا۔وہ تینوں گھر کے اندر چلے گئے۔دروازہ بند کر لیا گیا تھا۔قاسم نے بھی سائیکل موڑ لی۔وہ اس آدمی کے متعلق سوچ رہا تھا۔اسے اس شخص کی باتوں میں جھوٹ کی آمیزش معلوم ہو رہی تھی۔اول تو اس کی شکل و صورت بھی شریفوں جیسی نہیں تھی۔دوسرے اس کا بار بار گھوم گھوم کر احمد علی اور ان کی بیوی کو دیکھنا خاصہ مشکوک تھا۔

قاسم نے ایک درخت کے نیچے سائیکل روک لی۔گھر جانے کو اس کا جی نہیں چاہ رہا تھا لیکن یہ بھی سمجھ میں نہیں آ رہا تھا کہ کرے تو کیا کرے، وہ سوچ میں پڑ گیا۔اگر وہ دوبارہ گھنٹی بجا کر احمد علی کو بلانے کی کوشش کرتا ہے تو بہانہ کیا بنائے گا۔اس کا دل بہرحال یہ کہہ رہا تھا کہ کچھ نہ کچھ گڑبڑ ضرور ہے۔اسے یہ خیال بھی آیا کہ یہ سب اس کا وہم نہ ہو۔

پھر اس کے دماغ میں اچانک یہ تدبیر آئی کہ وہ چھپ کر ان کے گھر میں داخل ہو۔اس نے اپنی سائیکل درخت کے تنے سے ٹکا کر کھڑی کی اور احمد علی کے بنگلے کی طرف دوڑ لگادی۔یہ ترکیب بے حد عمدہ تھی۔اگر احمد علی اور ان کی بیوی کو کوئی خطرہ ہوا، جیسا کہ حالات سے قاسم نے اندازہ لگایا تھا، تو وہ ان کی مدد کرسکتا تھا۔

لان کی دیوار پھاند کر وہ بنگلے کے اندر آیا اور پھر اس کھڑکی کی طرف بڑھا، جس سے کمرے کی روشنی باہر آرہی تھی مگر وہ ابھی چند قدم ہی چلا تھا کہ کسی نے اندر سے پردہ برابر کردیا۔اب قاسم کوشش کے باوجود اندر نہیں دیکھ سکتا تھا۔وہ سوچنے لگا کہ اب کیا کرے۔اچانک اس کا دھیان روشندانوں کی طرف گیا۔وہ بڑی کوششوں کے بعد اوپر چھت پر چڑھا، بارش کے پانی نے اس کو شرابور کر دیا تھا۔اگر اس کا دھیان اس پراسرار معاملے میں نہ الجھا ہوتا تو یقیناً سردی کے مارے اس کےدانٹ بجنےلگتے۔

اوپر دو روشندان تھے، ان پر شفاف شیشہ لگا ہوا تھا، ایک دو فٹ چوڑے چھجے نے روشن دانوں کو بارش کے پانی سے بچا رکھا تھا ورنہ ان کے شیشے دھندلے ہوچکے ہوتے۔

چھجے کی وجہ سے اسے روشندان تک پہنچنے میں کافی دقّت ہوئی، اس نے اندر نگاہ ڈالی اور پھر اس کے رونگٹے کھڑے ہو گئے۔اندر کا منظر ہی اتنا خوفزدہ کر دینے والا تھا۔جس آدمی نے خود کو احمد علی کا دوست کہا تھا، وہ اس وقت آتشدان کے قریب کرسی ڈالے آرام سے بیٹھا تھا۔مگر اس کے ہاتھ میں ایک خوفناک ریوالور دبا ہوا تھا۔جس کا رخ احمد علی اور ان کی بیوی کی جانب تھا۔وہ دونوں ایک صوفے پر سکڑے سمٹے بیٹھے اس آدمی کی باتیں سن سن کر سر ہلا رہے تھے، اور دونوں بہت ہی خوفزدہ نظر آرہے تھے۔قاسم اس آدمی کے لب ہلتے دیکھ رہا تھا۔مگر بارش کے شور اور بند روشندان کی وجہ سے اس کے پلے کچھ بھی نہیں پڑ رہا تھا۔

اس خوفناک منظر نے تھوڑی دیر کے لیے تو قاسم کو پریشان کردیا۔مگر پھر وہ سنبھل گیا۔اس کو یہ احساس تھا کے احمد علی اور ان کی بیوی کو اس خطرے سے نجات دلانا اس کی ذمہ داری ہے۔

اگر وہ گاؤں سے مدد لے کرآتا تو شور شرابے سے ڈر کر مشتعل ہو کر وہ آدمی ان دونوں کو گولی مار سکتا تھا۔اس لیے جو کچھ کرنا تھا قاسم کو اکیلے ہی کرنا تھا۔وہ روشندان اتنا بڑا نہیں تھا کہ وہ بہ آسانی اس میں سے گزر کر اندر کمرے میں جا سکتا۔قاسم نے روشن دان کو دبایا وہ بند تھا۔اس نے دعا مانگی کہ دوسرا روشندان کھلا ہو۔اب یہ اس کی دعا کا اثر تھا یا اتفاق کی بات کہ روشندان کھلا ہوا تھا۔یہ اطمینان کر لینے کے بعد کہ روشندان کھلا ہوا ہے، یہ سوال پھر اس کے سامنے آ کھڑا ہوا کہ اب کیا کرے؟

اس آدمی کی پشت قاسم کی طرف تھی۔اگر قاسم بڑی احتیاط سے اور خاموشی سے کمرے میں اتر جاتا تو وہ کسی چیز کی ضرب لگا کر اس آدمی کو بے قابو کرسکتا تھا جو پتہ نہیں کون تھا اور احمد علی سے کیا چاہتا تھا۔قاسم نے چھت سے اتر کر لان میں لگی کپڑے ٹانگنے کی رسی کھولی اور اس کی مضبوطی کا اندازہ لگانے کے بعد وہ کوئی ایسی چیز تلاش کرنے لگا جسے ہتھیار کے طور پر استعمال کرسکے۔تلاش کے دوران اسے لوہے کا تقریباً دو فٹ لمبا پائپ بھی مل گیا۔دونوں چیزیں لے کر وہ دوبارہ چھت پر چڑھا۔روشندان کے قریب ہی چھت سے باہر لگے ہوۓ سریے سے اس نے رسی باندھ دی۔وہ کمرے میں جانے کے لیے تیار تھا مگر ایک بات اس کی پریشانی کا باعث بنی ہوئی تھی۔اگر اس کو اترتے دیکھ کر احمد علی اور اس کی بیوی نے کسی قسم کی بے چینی اور گھبراہٹ کا مظاہرہ کردیا تو سارا کھیل بگڑ جائے گا۔

یہ مسئلہ حل کرنا اس کے بس کی بات نہیں تھی۔ایک مرتبہ پھر اس کو پریشانی نے آ گھیرا۔بارش میں دم بدم تیزی آتی جا رہی تھی۔اب تو بادل بھی زور زور سے گرجنے لگے تھے۔قاسم سوچنے لگا کہ اس کے گھر والے پریشان ہو رہے ہوں گے کہ اسے دیر کیوں ہو گئی ہے۔یہ بات اس کیلئے مزید پریشانی کا با عث بن رہی تھی کہ اس کے ابّا اس کی تلاش میں نہ آجائیں۔اور پھر وہ ہی ہوا جس کا ڈر تھا۔نیچے کمرے میں گہری خاموشی تھی، کمرے میں موجود تینوں افراد خاموش تھے کہ گھنٹی کی تیز آواز نے انھیں چونکا دیا۔

تم آدمی ٹھیک نہیں ہو۔ریوالور والے نے احمد علی سے کہا۔تمھارے ملنے جلنے والوں کو رات میں بھی چین نہیں ہے۔یہ کہہ کر وہ کھڑکی کی طرف بڑھا، پردہ سرکایا اور کھڑکی کھول کر باہر جھانکنے لگا، پھر اس نے زور سے پوچھا۔کون ہے؟۔

جواب میں کیا کہا گیا وہ قاسم نہیں سن سکا تھا مگر ریوالور والے کے جواب نے اسے یہ سمجھا دیا تھا کہ باہر اس کا باپ موجود ہے، اس نے چلا کر کہا تھا وہ لڑکا تار لے کر آیا تھا مگر کافی دیر پہلے جا چکا ہے۔

اچانک قاسم کو اپنی بیوقوفی کا احساس ہوا، دشمن بےخبر تھا اور وو موقع سے فائدہ نہیں اٹھا رہا تھا۔اس نے پھرتی سے روشندان کو مزید کھولا اور رسی پکڑ کر اندر جھول گیا۔اس کے کپڑے پانی میں بھیگے ہوے تھے، سر کے بال گیلے ہو کر پیشانی پر چپک گے تھے، اور چہرے پر مٹی لگی ہوئی تھی۔وہ اتنا اچانک کمرے میں آیا کہ احمد علی حیران اور اس کی بیوی خوفزدہ ہوگئی۔اس کے منہ سے ہلکی سی چیخ نکل گئی تھی۔ریوالور والا چیخ سن کر مڑا مگر اس عرصے میں قاسم اس کے سر پر پہنچ چکا تھا۔اس نے اجنبی کو کوئی موقع دئیے بغیر لوہے کا پائپ اس کے سر پر دے مارا۔وار اتنا بھرپور تھا ک وہ ہٹا کٹا آدمی تیورا کر پیچھے کی جانب گر پڑا، ریوالور اس کے ہاتھ سے چھوٹ کر زمین پر اسی کے برابرمیں گر گیا تھا۔قاسم نے جلدی سے ریوالور پر قبضہ کر لیا۔

قاسم تم؟۔احمد علی پرمسرّت آواز میں چیخے۔

جی۔قاسم نے چھینکتے ہوے کہا۔لیجئے آپ یہ ریوالور تھامئے۔میں اس کی مشکیں کس دوں۔

قاسم مجھے یقین نہیں آ رہا ہے۔احمد علی کی بیوی نے خوشی سے لرزتے ہوے لہجے میں کہا۔مگر تمہیں کیسے پتہ چلا کہ ہم پر کیا بیت رہی ہے؟۔

ارے بھئ وہ چھت پر موجود تھا اور سب کچھ دیکھ رہا ہوگا۔احمد علی نے کہا۔

مگر یہ بھی تو پوچھئے کہ چھت پر کیوں موجود تھا؟۔ان کی بیوی نے کہا۔

قاسم نے ان کی طرف مڑ کر کہا۔اس کی وجہ یہ تھی کہ جب میں ٹیلی گرام دینے آیا تھا تو اس شخص نے مجھے بتایا تھا کہ آپ اس کے دوستوں میں سے ہیں۔بات سوچنے کی تھی کہ کوئی شخص بھی اپنے دوستوں اور مہمانوں کو موسلا دھار بارش میں تار لینے کے لیے نہیں بھیج سکتا، یہ تو بڑی بد اخلاقی کی بات ہے۔اس بات نے مجھے پرسرار حالات کا احساس دلایا اور میں صورت حال کا جائزہ لینے کے لیے اوپر چڑھ گیا۔مگر یہ ہے کون؟۔قاسم اس کو باندھ کر سیدھا ہوتے ہوے بولا۔

یہ ایک مفرور قیدی ہے۔کئی روز سے پولیس سے چھپتا پھر رہا تھا۔پولیس اس کے پیچھے تھی۔اس کو جل دے کر یہ اس گاؤں میں گھس آیا۔پناہ لینے کے لیے اس کو ہمارا گھر پسند آ گیا تھا۔احمد علی نے کہا۔شام سے یہ ہمارے سر پر مسلط ہے، جیل سے فرار ہوتے ہوے اس نے ایک پہرے دار کو بھی قتل کردیا تھا۔ہمیں بھی یہ دھمکی دے رہا تھا کہ اگر ہم نے اس سے تعاون نہیں کیا تو ہم کو بھی موت کے گھاٹ اتاردے گا، چونکہ یہ شہر کی جیل سے بھاگا تھا اس لیے اس گاؤں کو محفوظ خیال کر کے چند روز یہاں گزارنا چاہتا تھا۔ویسے قاسم تم بہت زہین لڑکے ہو۔اگر تم اپنی ذہانت سے کام لے کر حالات کا اندازہ نہ لگاتے تو جانے ہمارا کیا حشر ہوتا۔

قاسم اپنی تعریف سن کر شرمانے لگا۔احمد علی کی بیوی کو جلد ہی احساس ہوگیا کہ قاسم کے کپڑے بھیگے ہوے ہیں۔اس نے اس کو احمد علی کے کپڑے لا کر دئیے۔

ڈھیلے ڈھالے کپڑے پہن کر قاسم کو مزید شرم آئی۔وہ اپنے ہاتھوں سے نیچے لٹکتی ہوئی آستینوں کو جھلا کر بولا۔کوئی بچہ دیکھ لے تو بھوت سمجھ کر ڈر جائے۔

ہمیں تو اس بھوت نے بری طرح ڈرا دیا تھا۔احمد علی کی بیوی جھرجھری لے کر بولی۔

اتنی دیر میں احمد علی شہر کے پولیس اسٹیشن فون کر کے ان کو صورت حال سے آ گا ہ کر چکے تھے۔فون بند کر کے انہوں نے کہا۔وہ لوگ بہت خوش ہوے ہیں، انہوں نے بتایا تھا کہ اس مفرور مجرم کی گرفتاری پر حکومت نے دس ہزار روپے کا انعام بھی رکھا ہے۔

قاسم مسکرانے لگا۔پھر بولا۔اس کامیابی کا سہرا میرے ابّا جان کے سر بندھتا ہے۔نہ وہ گھنٹی بجا کر اس مجرم کو اپنی طرف متوجہ کرتے نہ مجھے کمرے میں آنے کا موقع ملتا۔ابّاکا ذکر کر کے قاسم کو کچھ یاد آ گیا۔اس نے کہا۔میں گھر پر بتا آؤں کہ میں یہاں ہوں۔گھر والے تو کافی پریشان ہوگئے ہوں گے۔

قاسم چلا گیا۔احمد علی اور ان کی بیوی اپنے محسن کو جاتا دیکھتے رہے۔

ایک تھی گلہری۔اس کا نام تھا کٹوؔ۔

کٹو پیڑ پر بیٹھی ایک چنا کھا رہی تھی۔

کٹو کا چنے کا دانا پیڑ کے ایک سوراخ میں گر گیا۔

کٹو بولی پیڑ پیڑ مرا دانہ دے۔

پیڑ بولا میں تو نہیں دیتا!

کٹو نے سوچا۔کون میری مدد کرےگا؟

کٹو ایک بڑھئی کے پاس گئی اور کہا

بڑھئی بڑھئی تو پیڑ کو کاٹ دے۔!

میں پیڑ نہیں کاٹوں گا۔!بڑھئی بولا۔

پھر کٹو سپاہی کے پاس گئی اور بولی

پیڑ مرا دانا نہیں دیتا۔بڑھئی پیڑ کو نہیں کاٹتا،

سپاہی تو بڑھئی کو پکڑلے!

نہیں۔پیڑ اچھا ہوتا ہے۔میں بڑھئی کو نہیں

پکڑوں گا۔!سپاہی نے کہا۔

کٹو راجا کے پاس گئی اور بولی

راجا راجا سپاہی کو نکال دے!

کیوں!؟راجا نے پوچھا۔

پیڑ مرا دانہ نہیں دیتا، سپاہی بڑھئی کو نہیں پکڑتا، تو سپاہی کو نکال دے۔!

مگر پیڑ تو اچھا ہوتا ہے۔!راجا نے کہا

مگر وہ مرا دانا نہیں دیتا!

پھر بھی، میں سپاہی کو نہیں نکالوں گا۔راجا بولا۔

اب کٹو رانی کے پاس گئی۔کٹو نے رانی سے کہا

رانی رانی، تو راجا سے روٹھ جا!

کیوں!؟رانی نے پوچھا۔

پیڑ مرا دانہ نہیں دیتا، بڑھئی پیڑ کو نہیں کاٹتا،

سپاہی بڑھئی کو نہیں پکڑتا، راجا سپاہی کو نہیں نکالتا

نہیں میں راجا سے نہیں روٹھوں گی اور پیڑ تو مجھے پھول دیتا ہے۔!رانی نے کہا۔

مگر وہ مرا دانہ کیوں نہیں دیتا!؟

پھر کٹو چوہیا کے پاس پہنچی اور چوہیا سے کہا چوہیا چوہیا تو رانی کے کپڑے کاٹ لے!

کیوں میں رانی کے کپڑے کیوں کاٹوں!؟چوہیا نے پوچھا۔

پیڑ مرا دانا نہیں دیتا، بڑھئی پیڑ کو نہیں کاٹتا، سپاہی بڑھئی کو نہیں پکڑتا، راجا سپاہی کو نہیں نکالتا، رانی راجا سے نہیں روٹھتی

چوہیا بولی میں رانی کے کپڑے نہیں کاٹوں گی۔!

اور پیڑ کی جڑ میں تو میری دادی رہتی ہے۔!

مگر پیڑ مرا دانہ کیوں نہیں دیتا۔!

کٹو سیدھی بلی کے پاس آئی اور بولی!

بلی خالہ، بلی خالہ۔تم چوہیا کو پکڑ لو!

کیوں میں چوہیا کو کیوں پکڑوں!؟بلی نے پوچھا۔

بڑھئی پیڑ کو نہیں کاٹتا، سپاہی بڑھئی کو نہیں پکڑتا، راجا سپاہی کو نہیں نکالتا، رانی راجا سے نہیں روٹھتی، چوہیا رانی کے کپڑے نہیں کاٹتی

مگر میں چوہیا کو پھر بھی نہیں پکڑوں گی اور پیڑ کے نیچے تو سارے جانور آرام کرتے ہیں۔بلی نے کہا۔

مگر پیڑ مرا دانا کیوں نہیں دیتا!؟

اب کٹو ایک ڈنڈے کے پاس پہنچی اور بولی

ڈنڈے ڈنڈے۔تو بلی کو مار!

کیوں۔!میں بلی کو کیوں ماروں!؟ڈنڈے نے پوچھا۔

پیڑ مرا دانہ نہیں دیتا، بڑھئی پیڑ نہیں کاٹتا، سپاہی بڑھئی کو نہیں پکڑتا، راجا سپاہی کو نہیں نکالتا، رانی راجا سے نہیں روٹھتی، چوہیا رانی کے کپڑے نہیں کاٹتی، بلی چوہیا کو نہیں پکڑتی۔

مگر میں بلی کو نہیں ماروں گا اور میں تو خود پیڑ سے نکلا ہوں!

مگر پیڑ مرا دانا کیوں نہیں دیتا!؟

اس کے بعد کٹو آگ کے پاس گئی اور کہا

آگ آگ تو ڈنڈے کو جلا دے!

آگ نے پوچھا میں ڈنڈے کو کیوں جلاؤں!؟

پیڑ مرا دانہ نہیں دیتا

بڑھئی پیڑ نہیں کاٹتا

سپاہی بڑھئی کو نہیں پکڑتا

راجا سپاہی کو نہیں نکالتا

رانی راجا سے نہیں روٹھتی

چوہیا رانی کے کپڑے نہیں کاٹتی

بلی چوہیا کو نہیں پکڑتی

ڈنڈا بلی کو نہیں مارتا!

مگر میں ڈنڈے کو نہیں جلاؤں گی

اور ہاں پیڑ کی لکڑی سے

تو آگ جلتی ہے۔!آگ نے کہا۔

مگر پیڑ مرا دانا کیوں نہیں دیتا!

تب کٹو پانی کے پاس پہنچی۔کٹو نے کہا

پانی پانی تو آگ کو بجھا دے!

کیوں!؟پانی نے پوچھا

پیڑ مرا دانا نہیں دیتا،

بڑھئی پیڑ نہیں کاٹتا،

سپاہی بڑھئی کو نہیں پکڑتا،

راجا سپاہی کو نہیں نکالتا،

رانی راجا سے نہیں روٹھتی

چوہیا رانی کے کپڑے نہیں کاٹتی،

بلی چوہیا کو نہیں پکڑتی،

ڈنڈا بلی کو نہیں مارتا،

آگ ڈنڈے کو نہیں جلاتی

مگر میں آگ کو نہیں بجھاؤں گا اور ہاں پیڑ کی وجہ سے

تو بارش ہوتی ہے۔بارش نہ ہو تو پانی کہاں سے آئے!پانی نے کہا۔

پھر کٹو ہاتھی کے پاس گئی اور بولی

ہاتھی ہاتھی، تو سارا پانی پی جا!

میں سارا پانی کیوں پی جاؤں!؟ہاتھی نے پوچھا۔

پیڑ مرا دانا نہیں دیتا، بڑھئی پیڑ نہیں کاٹتا، سپاہی بڑھئی کو نہیں پکڑتا، راجا سپاہی کو نہیں نکالتا، رانی راجا سے نہیں روٹھتی، چوہیا رانی کے کپڑے نہیں کاٹتی، بلی چوہیا کو نہیں پکڑتی، ڈنڈا بلی کو نہیں مارتا، آگ ڈنڈے کو نہیں جلاتی، پانی آگ کو نہیں بجھاتا۔

مگر میں سارا پانی نہیں پیوں گا اور رہی پیڑ کی بات۔تو میں خود پیڑ کے پتے کھاتا ہوں!

کٹو اداس ہو گئی۔

کوئی میری مدد نہیں کرتا!مگر اس نے ہمت نہیں ہاری۔

آخر کیوں چھوٹی سی چیونٹی کے پاس پہنچی اور بولی

چھوٹی چیونٹی، چھوٹی چیونٹی۔کیا تم میری مدد کروگی!؟

ہاں میں تمہاری مدد ضرور کروں گی!چیونٹی نے کہا۔

تو چلو میرے ساتھ۔ہاتھی کی سونڈ میں گھس جاؤ!

ہاں، مجھے ہاتھی کے موٹے موٹے پیروں سے بہت ڈر لگتا ہے۔میں ہاتھی کی سونڈ میں کاٹ لوں گی۔

اور پھر چلے چیونٹی اور کٹو ہاتھی کی طرف۔

اور ہاتھی، چیونٹی اور کٹو کو ساتھ ساتھ دیکھ کر ڈر گیا اور وہ چلا۔

اور پانی نے دیکھا۔کہ

آگے آگے ہاتھی، ہاتھی کے پیچھے چیونٹی اور چیونٹی کے پیچھے کٹو چلے آ رہے ہیں۔تو پانی سمجھ گیا۔پانی ہاتھی سے ڈر گیا۔

اور وہ چلا آگ کی طرف۔

اور جب آگ نے دیکھا کہ

آگے آگے پانی، پانی کے پیچھے ہاتھی، ہاتھی کے پیچھے چیونٹی اور چیونٹی کے پیچھے کٹو دوڑے آرہے ہیں۔تو آگ ساری بات سمجھ گئی۔آگ پانی سے ڈر گئی۔

اور وہ چلی ڈنڈے کی طرف۔

اور ڈنڈے نے جو دیکھا کہ

آگے آگے آگ، آگ کے پیچھے پانی، پانی کے پیچھے ہاتھی، ہاتھی کے پیچھے چیونٹی اور چیونٹی کے پیچھے کٹو۔تیز تیز آ رہے ہیں۔تو ڈنڈا سب کچھ سمجھ گیا۔وہ آگ سے ڈر گیا۔

اور پھر ڈنڈا چلا بلی کی طرف۔

اب جو بلی نے دیکھا کہ

آگے آگے ڈنڈا، ڈنڈے کے پیچھے آگ، آگ کے پیچھے پانی، پانی کے پیچھے ہاتھی، ہاتھی کے پیچھے چیونٹی اور چیونٹی کے پیچھے کٹو چلے آ رہے ہیں۔تو بلی سمجھ گئی۔بلی ڈنڈے سے ڈر گئی۔

اور وہ لپکی چوہیا کو پکڑنے۔

پھر جب چوہیا نے دیکھا۔کہ

آگے آگے بلی۔بلی کے پیچھے ڈنڈا، ڈنڈے کے پیچھے آگ،

آگ کے پیچھے پانی، پانی کے پیچھے ہاتھی، ہاتھی کے پیچھے چیونٹی اور چیونٹی کے پیچھے کٹو دوڑے چلے آ رہے ہیں۔تو چوہیا سب کچھ سمجھ گئی۔اسے بلی سے بہت ڈر لگا۔

اور بس وہ بھاگی رانی کے کپڑے کاٹنے۔

اب جو رانی نے دیکھا۔کہ

آگے آگے چوہیا، چوہیا کے پیچھے بلی، بلی کے پیچھے ڈنڈا، ڈنڈے کے پیچھے آگ، آگ کے پیچھے پانی، پانی کے پیچھے ہاتھی، ہاتھی کے پیچھے چیونٹی اور چیونٹی کے پیچھے کٹو، اس کے کپڑوں کی طرف جا رہے ہیں۔تو رانی ساری بات سمجھ گئی۔

رانی چوہیا سے ڈر گئی۔

اور وہ چلی راجا سے لڑنے اور روٹھنے۔

راجہ نے دیکھا۔کہ

آگے آگے رانی، رانی کے پیچھے چوہیا، چوہیا کے پیچھے بلی، بلی کے پیچھے ڈنڈا، ڈنڈے کے پیچھے آگ، آگ کے پیچھے پانی، پانی کے پیچھے ہاتھی، ہاتھی کے پیچھے چیونٹی اور چیونٹی کے پیچھے کٹو تیز چلے آ رہے ہیں۔

تو راجا کو ساری بات یاد آگئی۔وہ گھبرا گیا۔

اور وہ اٹھا سپاہی کو نکال دینے کے لیے۔

اب سپاہی نے جو دیکھا کہ

آگے آگے راجا، راجا کے پیچھے رانی، رانی کے پیچھے چوہیا، چوہیا کے پیچھے بلی، بلی کے پیچھے ڈنڈا، ڈنڈے کے پیچھے آگ، آگ کے پیچھے پانی، پانی کے پیچھے ہاتھی، ہاتھی کے پیچھے چیونٹی اور چیونٹی کے پیچھے کٹو دوڑے چلے آ رہے ہیں۔تو وہ بہت ڈرا۔

اور وہ چلا بڑھئی کو پکڑنے۔

اور بڑھئی سمجھ گیا کہ

سب سے آگے سپاہی، سپاہی کے پیچھے راجا، راجا کے پیچھے رانی، رانی کے پیچھے چوہیا، چوہیا کے پیچھے بلی، بلی کے پیچھے ڈنڈا، ڈنڈے کے پیچھے آگ، آگ کے پیچھے پانی، پانی کے پیچھے ہاتھی اور ہاتھی کے پیچھے چیونٹی اور چیونٹی کے پیچھے کٹو۔کیوں دوڑے چلے آ رہے ہیں!

اور بس اس نے اٹھائی کلہاڑی اور چلا پیڑ کی طرف۔

پیڑ ان سب کو دیکھ کر خوب ہنسا اور بولا

تم مجھے کاٹوگے۔؟تو

گرمی میں ٹھنڈا ٹھنڈا سایا کون دے گا؟

پھول پھل کہاں سے آئیں گے؟

چڑیاں، طوطے اور بندر کہاں رہیں گے؟

تم مجھے مت کاٹو۔میں تو سب کے کام آتا ہوں!

تو پھر پیڑ پیڑ مرا دانا دے!کٹو نے جلدی سے کہا

اور پیڑ نے دانا فوراً زمین پر گرا دیا۔

پھر سب خوش ہو گئے۔پیڑ کے ٹھنڈے سایے میں ناچنے لگے۔

پیڑ جھوما، کٹو ناچی، ہاتھی اچھلا، بلی کو دی۔

اور پھر سب خوش خوش اپنے گھر کی طرف چل پڑے۔

کہتے ہیں۔نوشیران نے شاہی محل بنوانا چاہا تو اس کے چوکور بنانے کے لیے ایک طرف کسی قدر زمین کی ضرورت تھی۔جس پر ایک غریب بڑھیا کا جھونپڑا بنا ہوا تھا۔

سرکاری ملازموں نے بڑھیا سے زمین خریدنی چاہی تو اس نے بیچنے سے انکار کر دیا۔نوشیرواں نے سنا تو فرمایا۔محل چوکور نہ بنے تو بلا سے، مگر بڑھیا پر جبر نہ ہو۔شاہی محل ایک طرف سے ٹیڑھا بن گیا۔

محل بن چکا تو بڑھیا نے حاضر ہو کر عرض کی۔جہاں پناہ!سچ مچ شاہی محل اس جھونپڑے کی زمین لیے بغیر ٹیڑھا ترچھا اچھا نہیں معلوم ہوتا۔لیجیے یہ زمین بے قیمت حاضر ہے۔

نوشیرواں نے پوچھا۔تم نے پہلے کیوں انکار کر دیا تھا؟

بڑھیا نے جواب دیا۔صرف اس لیے کہ دنیا بھر میں آپ کے انصاف کا ڈنکا بج جائے۔

اس پر نوشیرواں نے بڑھیا کو تو انعام و اکرام دے کر رخصت کر دیا۔مگر اس کی زمین نہ لی اور محل کو بدستور ٹیڑھا رہنے دیا۔

نوشیرواں اور بڑھیا تو دونوں چل بسے مگر انصاف کی یہ کہانی اب تک لوگوں کو نوک زبان یاد ہے اور ہر ایک سے اس منصف بادشاہ کی تعریفیں کر رہی ہے۔

اسی طرح اگر ہر شخص اپنے ہر کام میں انصاف اور مروت سے کام لیا کرے تو اس سے خدا بھی خوش ہو جائے۔اور مخلوق بھی۔

(بچوں کی انجمن ادب اطفال لکھنؤ کا چھٹیوں کا کیمپ ہر سال گرمیوں میں کسی پہاڑی مقام پر لگتا ہے۔اس سال کیمپ نینی تال کی خوبصورت فضا میں لگا۔اس میں بچوں کا ڈاک خانہ، کو آپریٹیو سوسائٹی اور چاچا نہرو بینک بھی قائم ہوا۔اس کیمپ کی سب سے بڑی خصوصیت یہ ہوتی ہے کہ اس میں بچے ہی سارا کام کرتے ہیں۔بچے ہی بینک میں روپیہ جمع کرتے ہیں نکالتے ہیں۔بچے ہی ٹکٹ، پوسٹ کارڈ اور لفافے خریدتے اور فروخت کرتے ہیں۔سارا نظام بچوں کے ننھے ننھے ہاتھوں میں ہوتا ہے جس سے ان کے اندر خود اعتمادگی اور ذمہ داری کا جذبہ پیدا ہوتا ہے)

(ایسے ہی ایک کیمپ کی ایک رات کا ذکر ہے، اسٹیج پر عدالت کا منظر ہے جج کی کرسی پر ایک دس سال کا لڑکا جاویدؔ بیٹھا ہوا ہے۔دو تین لڑکے وکیل کا لباس پہنے کچھ کاغذات کا مطالعہ کر رہے ہیں۔اردلی جج کے پیچھے کھڑا ہے بہت سے لڑکے کرسیوں پر عدالت کی کارروائی سننے کے لئے بیٹھے ہوئے ہیں)

جج عدالت کی کارروائی شروع کی جائے۔

اردلی (زور سے پکارتا ہے)، انور اور رشید حاضر ہوں۔

(اس کی آواز پر سپاہی کی وردی پہنے ہوئے لڑکا دو لڑکوں کو پکڑ کر لاتے ہیں اور ملزم کے کٹہرے میں کھڑا کر دیتے ہیں۔

وکیل (جھکتے ہوئے) مائی لارڈ!مدعی رشید کے چھ سو روپئے انورؔ نے اس وقت چرائے جب وہ ایک درخت کے نیچے سو رہا تھا۔

جج (رشید سے) کیا یہ صحیح ہے کہ ملزم انور نے تمہارے روپئے چرا لئے ہیں۔

رشید (تقریباً روتے ہوئے) جی حضور میں نے چھ سو روپے میں اپنے دو گھوڑے بیچے تھے اور اپنے گاؤں گوپال پور جاتے وقت درخت کے نیچے گھوڑے بیچ کر سو رہا تھا کہ ملزم انور نے میرے روپئے میری جیب سے نکال لئے۔

جج مگر تم گھوڑے بیچ کر کیوں سوئے، بیچنے سے پہلے مگر کیوں سوئے تاکہ چوری کا کوئی خطرہ ہی نہیں رہتا۔

رشید حضور میں نے کتابوں میں پڑھا تھا کہ لوگ گھوڑے بیچ کر سوتے ہیں، مجھے بھی بڑا شوق تھا کہ کسی دن گھوڑے بیچ کر سوؤں اور دیکھوں کہ کیا مزہ آتا ہے۔مجھے معلوم نہیں تھا کہ گھوڑے بیچ کر سونے سے چوری ہو جاتی ہے۔

جج (مسکراتے ہوئے) ارے نادان!گھوڑے بیچ کر سونا تو ایک محاورہ ہے جس کے معنیٰ ہیں اطمینان کی گہری نیند سونا۔

رشید (گڑ گڑاتے ہوئے) حضور، ہمیں معلوم نہیں تھا، اس بار معاف کر دیا جائے، آئندہ کبھی ایسی غلطی نہیں کروں گا۔

جج (جاوید فیصلہ کے لئے قلم اٹھاتا ہے اور تھوڑی دیر سوچ کر لکھنے لگتا ہے اور پھر اپنا فیصلہ سناتا ہے)

ملزم کو چوری کے جرم میں تین ماہ قید کی سزا دی جاتی ہے اور مدعی رشید کو حکم دیا جاتا ہے کہ آئندہ یا تو وہ گھوڑے بیچنے سے پہلے سویا کرے یا سونے کے بعد گھوڑے بیچا کرے۔

دوسرا مقدمہ پیش ہو۔

اردلی (زور سے) ملزم انصاف حاضر ہو۔

(سپاہی ایک لڑکے کو پکڑ کر لاتے ہیں اور ملزم کے کٹہرے میں کھڑا کر دیتے ہیں)

وکیل (کھڑا ہوتا ہے اور جھک کر ادب سے کہتا ہے) می لارڈ اس لڑکے پر الزام ہے کہ اس نے دریا میں ڈوبتے ہوئے لڑکی کی جان بچائی۔

جج (مسکراکر پوچھتا ہے) مگر یہ جرم کیسے ہوا؟جان بچانا تو ایک نیک کام ہے۔

وکیل حضور والا!دراصل میری بات ادھوری رہ گئی۔اس لڑکے انصاف نے ڈوبتے ہوئے ایک لڑکے کو دریا سے نکالا اور پھر اسے دریا میں ڈال دیا۔

جج (حیرت سے) کیوں؟ایسا کیوں کیا؟لڑکے تم اپنی صفائی میں کچھ کہنا چاہتے ہو۔

انصاف حضور!اس میں میرا کوئی قصور نہیں ہے۔میں نے کتابوں میں یہ نصیحت پڑھی تھی کہ نیکی کر، دریا میں ڈال۔لہٰذا میں نے ڈوبتے ہوئے لڑکی کی جان بچا کر نیکی کی اور پھر اس کو دریا میں ڈال دیا۔

جج (ڈانٹتے ہوئے) بےوقوف نیکی کر دریا میں ڈال تو ایک محاور ہ ہے۔وکیل صاحب آپ اسے محاورہ کا مطلب سمجھا دیجئے۔

وکیل اس کا مطلب ہے کہ نیکی کر کے کسی پر احسان نہ جتائیے بلکہ بھول جائیے۔

انصاف (گڑگڑاتے ہوئے) حضور مجھے معلوم نہیں تھا ورنہ میں اتنا بڑا گناہ کبھی نہیں کرتا۔اس بار معاف کر دیا جائے آئندہ ایسی غلطی نہیں کروں گا۔

جج (فیصلہ سناتے ہوئے) چوں کی ملزم انصاف کو اردو کے اس محاورے کا مطلب معلوم نہیں تھا لہٰذا اسے اس شرط پر باعزت بری کیا جاتا ہے کہ ملزم آئندہ اپنی کتاب کے سارے محاوروں کے معنیٰ یاد کرےگا۔تاکہ ایسی سنگین غلطی پھر نہ ہونے پائے۔اگلا ملزم حاضر کیا جائے۔

اردلی (زور سے پکارتے ہوئے) ملزم جیند اور فیروز حاضر ہوں۔

(سپاہی دو لڑکوں کو پکڑ کر لاتے ہیں اور ملزم کے کٹہرے میں کھڑا کر دیتے ہیں)

وکیل (کھڑے ہوکر اور ادب سے جھک کر کہتا ہے) می لارڈ!ملزم جنید اور فیروز کو ایک دوسرے کی آنکھیں پھوڑنے کی کوشش کے الزام میں گرفتار کیا گیا ہے۔

جنید اور فیروز (ایک ساتھ) یہ جھوٹ ہے جج صاحب۔یہ سراسر الزام ہے۔ہم نے ایسا نہیں کیا۔

وکیل تو پھر تم ہی بتاؤ کہ کیا ماجرہ تھا۔پولس نے تمہیں کیوں گرفتار کیا ہے۔

جنید وکیل صاحب!ہم آنکھیں نہیں پھوڑ رہے تھے بلکہ ایک دوسرے کی آنکھوں میں ہم شہتیر اور تنکا ڈھونڈ رہے تھے۔

جج تو کیا تم لوگ ایک دوسرے کی آنکھ نہیں پھوڑ رہے تھے، جیسا کہ تم پر الزام ہے۔

فیروز نہیں جج صاحب!ہم بچے بھلا اتنا بڑا گناہ کر سکتے ہیں۔

جج تو تم آنکھوں میں تنکا اور شہتیر کیوں ڈھونڈ رہے تھے؟

جنید حضور!ہم نے کتاب میں پڑھا تھا کہ دوسروں کی آنکھ کا تنکا نظر آ جاتا ہے مگر اپنی آنکھ کی شہیتر نظر نہیں آتی۔

مگر حضور جج صاحب!ہمیں تو سوائے ایک دوسرے کی تصویر کے کچھ نظر نہیں آیا۔

جج ارے بےوقوفو!یہ ایک محاورہ ہے، اس کا مطلب ہے کہ انسان کو خود اپنی بڑی سے بڑی خرابی نظر نہیں آتی مگر دوسروں کی چھوٹی سے چھوٹی برائی دکھائی دے جاتی ہے۔

فیروز (گڑگڑاتے ہوئے) جج صاحب ہمیں معاف کر دیا جائے ہم بے گناہ ہیں کیوں کہ ہمیں معلوم نہیں تھا کہ ایک محاورہ ہے۔

جج (فیصلہ سناتے ہوئے) ملزم جنید اور فیروز کو اس شرط پر بری کیا جاتا ہے کہ آئندہ وہ محاورے صحیح معنیٰ کے ساتھ یاد کیا کریں گے۔

(نینی تال کی ایک خوبصورت عمارت کا ایک وسیع کمرہ رات کا وقت ہے اور کمرے میں ایک ہلکی روشنی کا بلب جل رہا ہے۔انجمن ادب اطفال بچے اس ہال نما کمرہ میں ٹھہرے ہوئے ہیں۔سبھی بچے اپنے اپنے لحافوں میں دبکے ہوئے گہری نیند میں سو رہے ہیں۔ان ہی بچوں میں جاوید بھی سو رہا ہے اچانک وہ چیخ مار کر اٹھ بیٹھتا ہے)

جاوید (نیند سے چیختے ہوئے) محاورے صحیح یاد کیا کرو۔صحیح یاد کیا کرو۔

(اس کی چیخ سن کر سارے بچے جاگ جاتے ہیں۔جاوید کے پلنگ سے ملا ہوا انجمن جنرل سکریٹری عندلیب کا پلنگ ہے وہ چیخ سن کر اچھل کر اس کے پلنگ پر آ جاتے ہیں اور اسے گود میں لے کر جھنجھوڑتے ہوئے کہتے ہیں)

عندلیب جاوید جاوید ہوش میں آؤ کیا بات ہے؟

جاوید (کچھ کچھ ہوش میں آتے ہوئے) انکل انہوں نے غلط محاورے یاد میں کئے تھے۔انکل بالکل غلط۔

عندلیب (کچھ نہ سمجھتے ہوئے) کس نے؟کیسے محاورے؟

جاوید (پوری طرح ہوش آ جاتا ہے) آئی ایم ساری انکل میں عجیب و غریب خواب دیکھ رہا تھا۔

عندلیب (چونک کر) خواب دیکھ رہے تھے؟

جاوید ہاں انکل میں نے ایک بڑا پر لطف خواب دیکھا ہے۔

بچوں کی عدالت ہے۔میں جج ہوں۔ایسے لڑکے کے ملزم کے طور پر میرے سامنے پیش ہوتے ہیں جو محاوروں کو ان کے لفظی معنی میں لے کر خطائیں کرتے ہیں۔

انکل ہمارے کیمپ میں سچ مچ کی بچوں کی عدالت لگنی چاہئے۔

صدر تمہاری خواہش کے مطابق اب آئندہ سال سے ہمارے کیمپ میں بچوں کے چاچا نہرو بینک، ڈاکٹ خانہ، کو آپریٹیو سوسائٹی، انشورنس کے علاوہ بچوں کی عدالت بھی لگا کرےگی۔

سب بچے ہپ ہپ ہرے ہپ ہپ ہرے

غدر سے پہلے کی بات ہے۔تم کو معلوم ہے بچو!غدر کب ہوا تھا اور یہ کیا چیز تھی؟غدر 1857 میں ہوا تھا۔اس کو غدر اس لئے کہتے ہیں کہ انگریزوں نے ہندوستان پر قبضہ کر لیا تھا وہ ہندوستانیوں پر ظلم و ستم کرنے لگے تھے۔ان کے خلاف ہندوستانیوں نے بغاوت کر دی تھی مگر ہندوستانی ہار گئے اور پھر پورے نوے (90) سال بعد ہم سب نے ایک ہوکر ان کو مار بھگایا۔اس طرح ہم 1947 میں پورے طور سے آزاد ہو گئے۔

بات تھی غدر سے بھی پہلے کی یعنی تقریباً دو ڈھائی سو برس پہلے کی۔دہلی کے قریب ایک دیہات کی مسجد میں ایک ملا جی نماز پڑھایا کرتے تھے۔یہ اندھوں میں کانا راجہ تھے۔دیہات میں کوئی بھی نیا آدمی آتا تھا تو کچھ لوگ اس سے کہتے کہ پہلے ہمارے ملا جی کے پاس چل کر ان کی بات کا جواب دو تو ہم تمہیں گاؤں میں ٹھہرنے دیں گے۔

جو بھی مسافر آتا اس سے ملا جی پوچھتے کہ شاڑ شڑب بڑشڑ بڑشوں کا کیا جواب ہے؟مسافر بے چارہ حیران رہ جاتا اور اس کی سمجھ میں شاڑ شڑب بڑشڑ بڑشوں کا کوئی جواب نہ آتا تو یہاں کے لوگ اس کو دیہات سے باہر نکال دیتے۔

ایک دفعہ اسی دیہات میں حضرت امیر خسروؒ دہلوی بھی کسی طرح پہنچ گئے آپ کو معلوم ہوگا بچو!کہ امیر خسرو کون تھے؟واہ بھئی واہ!انہوں نے تو بڑی پیاری پیاری پہیلیاں بچوں کے ذہنی ورزش کے لئے لکھی ہیں، بات نکلی ہے تو ایک پہیلی سنا ہی دیتے ہیں

اندر چلمن باہر چلمن اندر کو دل دھڑکے

امیر خسرو یوں کہے وہ دو دو انگل سرکے

ذرا بوجھئے تو پہیلی۔اگر آپ نے ہارمان لی تو ہم آخر میں آپ کو جواب بتائیں گے۔

تو بات تھی امیر خسرو کے دیہات میں پہنچنے کی۔بس کیا تھا پھر لوگوں نے ان کے ساتھ بھی وہی شرط رکھی کہ ہمارے ملا جی کے پاس چل کر ان کی بات کا جواب دو تو تمہیں روٹی پانی ملےگا ورنہ الٹے پاؤں رخصت ہونا پڑےگا۔

امیر خسرو کو اللہ تعالیٰ نے خوب عقل اور ذہن دیا تھا۔ویسے ہی عقل و ذہن کے مالک تو تم بھی ہوتے ہو بچو!مگر اس کا تم لوگ صحیح استعمال نہ کر کے بڑے ہونے پر بھی بدھو بن جاتے ہو۔کتنے افسوس کی بات ہے۔امیر خسرو راضی ہو گئے اور کچھ لوگوں کے ساتھ ملا جی کے پاس مسجد پہنچے۔بس کیا تھا پھر ملا جی نے کہا۔شاڑ شڑب بڑشڑ بڑشوں کا جواب دو۔

امیر خسرو نے کہا۔ملا جی!یہ پہلے ہی شاڑ شڑب بڑشڑ بڑشوں کیسی؟اس طرح کہو۔

دھان دھماکا دھمک دوں

چھان بچھوڑا چھڑ بڑشوں

ہانڈی ڈوئی کھڑ بڑکھوں

پھر شاڑ شڑب بڑشڑ بڑشوں

یعنی پہلے دھان کو کوٹو۔پھر چھاج (سوپ) میں پچھوڑ کر، چاول نکالو اور ہنڈیا میں ڈال کر کھاؤ۔پھر شاڑ شڑب بڑشڑ بڑشوں کرو یعنی دودھ ڈال کر چاول کھاؤ تو آواز بالکل شاڑ شڑب بڑشڑ بڑشوں کی طرح نکلے گی۔

ملا جی نے جو یہ جواب سنا تو ان کے ہاتھوں کے طوطے اڑ گئے اور تمام حاضر لوگوں نے خوشی میں آکر تالیاں بجائیں اور کہا کہ آج ملا جی ہار گئے۔اب یہ ہمارے کام کے نہیں رہے، لوگوں نے ملا جی کو دیہات سے نکال دیا اور حضرت امیر خسروؒ کی بڑی خاطر تواضع کی وہ وہاں کئی دن مہمان رہے۔

اسی طرح ایک وقت امیر خسروؒ کسی گاؤں میں جا رہے تھے۔پیاس لگی تو ایک کنویں پر کچھ پانی بھرنے والیوں کو دیکھ کے ان کے پاس جاکر پانی طلب کیا۔ان میں سے ایک نے آپ کو پہچان لیا اور سب کو بتا دیا کہ پہیلی کہنے والے امیر خسروؒ ہیں۔پھر کیا تھا ایک بولی پانی پینا ہے تو پہلے ایک ویسا دوہا سنائیے جس میں پانی مانگنے کا ذکر ہو۔دوسری بولی۔دوہے میں چرخہ کا بھی ذکر ہونا چا ہئے۔تیسری بولی۔اور چرخے کے ساتھ کتے کا بھی۔چوتھی نے اور شرط لگا دی کہ کھیر اور ڈھول کا بھی ذکر ہوگا تو پانی ملےگا۔

امیر خسروؒ تو حاضر جواب تھے ہی برجستہ کہا۔؎

کھیر پکائی جتن سے چرخا دیا جلا

آیا کتا کھا گیا تو بیٹھی ڈھول بجا

اب لا پانی پلا

پانی بھرنے والیاں سب کھکھلا کر ہنس پڑیں اور حضرت کو تازہ تازہ ٹھنڈا پانی پلا کر رخصت کیا اور حضرت بھی دعائیں دیتے آگے بڑھ گئے۔

(پہیلی کا جواب قینچی)

ایک دفعہ کا ذکر ہے کہ ایک بطخ دریا کے کنارے رہتی تھی کیونکہ اس کا نر مر چکا تھا۔وہ بیچاری ہمیشہ بیمار رہتی تھی۔ایک دن اس کی طبیعت زیادہ خراب ہو گئی تو وہ ڈاکٹر کے پاس گئی۔ڈاکٹر نے اسے بتایا کہ تمہاری بیماری ایسی ہے کہ تم جلد مر جاؤگی۔اسے یہ سن کر صدمہ ہوا کیونکہ اس کے پاس ایک انڈا تھا۔اسے ڈر لگا کہ اگر میں مر گئی تو اس انڈے کا کیا ہوگا جس کے خول سے جلد ہی بچہ نکلنے والا تھا اور پھر اس بچے کو کون سنبھالےگا۔لہذا وہ اپنے سب دوستوں کے پاس گئی جو جنگل میں رہتے تھے۔

اس نے اپنے دوستوں کو اپنی ساری کہانی سنائی لیکن انہوں نے مدد کرنے سے انکار کر دیا۔بیچاری بطخ نے اس کی کافی منتیں کیں کہ خدا کے لئے تم لوگ مرنے کے بعد میرے بچے کو اپنا سایہ دینا لیکن کسی نے اس کی بات نہ مانی

بیچاری بطخ بھی کیا کرتی۔اس کے ذہن میں خیال آیا کہ کیوں نہ میں اپنے بھائی مرغے کے پاس جاؤں، وہ ضرور میری مدد کرےگا لہذا وہ مرغے کے پاس گئی اور اسے سارا قصہ سنایا۔مرغ بھائی!آپ میرے بچے کے ماموں جیسے ہو پلیز آپ ہی میرے بچے کو اپنا سایہ دینا۔مرغا بولا!میں تمہارے بچے کو رکھ لیتا لیکن میری بیگم مرغی یہ بات نہیں مانےگی لہذا مجھے بہت افسوس سے کہنا پڑ رہا ہے کہ میں یہ کام نہیں کر سکتا لہذا تم مجھے معاف کر دینا۔

بطخ ادھر سے مایوس ہوکر اپنے گھر واپس آ گئی اور سوچنا شروع کر دیا کہ اب کیا کیا جائے۔اچانک اس کے ذہن میں ایک ترکیب آئی اور اس نے موقع ڈھونڈ کر یہ کام انجام دے دیا اور خود جاکر ایک درخت کے کنارے بیٹھ گئی۔اس کے بعد بطخ کی طبیعت اور بگڑ گئی اور ایسی بگڑی کہ اس کی موت ہو گئی۔

جب مرغی کے بچے انڈوں سے باہر نکلے تو ان میں ایک بطخ کا بچہ بھی تھا۔مرغ تو سب جان گیا تھا لیکن اس نے مرغی کو بتانا مناسب نہ سمجھا۔مرغی نے کافی شور شرابہ کیا اور بولی میرے بچوں کے ساتھ بطخ کا بچہ نہیں رہےگا۔

مرغ نے اسے کافی سمجھایا لیکن مرغی نے اس کا کہنا نہیں مانا۔مرغی نے اپنے بچوں کو منع کر دیا کہ بطخ کے بچے سے کسی کو بات نہیں کرنی ہے۔سب نے مرغی کی بات مان لی لیکن دو چوزوں نے اپنی ماں کی بات نہ مانی اور وہ جو خود کھاتے تھے۔اپنے ساتھ اس بطخ کے بچے کو بھی کھلاتے تھے۔مرغی کو بطخ کے بچے سے سخت نفرت تھی، وہ اسے دیکھنا بھی پسند نہیں کرتی تھی۔

ایک دن مرغی کے ذہن میں خیال آیا کہ ہم سب مل کر دریا کے کنارے سیر کو جائیں گے۔ہم سب واپس آجائیں گے اور بطخ کے بچے کو وہیں چھوڑ آئیں گے۔اس طرح سے جان چھوٹ جائے گی۔وہ لوگ سیر کو نکلے۔وہاں پہنچتے ہی ایک چوزہ دریا کے کنارے چلا گیا اور ڈوبنے لگا۔یہ دیکھ کر مرغی زور زور سے چیخنے چلانے لگی چونکہ بطخ کے بچے کو تیرنا آتا تھا لہذا اس نے فوراً دریا میں تیرنا شروع کر دیا اور اس چوزے کو نکال کر باہر لے آیا۔

مرغی نے جب یہ دیکھا تو اپنے کئے پر کافی شرمندہ ہوئی اور اس نے بطخ کے بچے سے معافی مانگ کر اسے اپنا بیٹا بنا لیا۔اس طرح وہ سب ہنسی خوشی رہنے لگے۔

دیکھا بچو!کیسے بطخ کے بچے نے مرغی کو بچایا اور کیسے اس کا بھلا ہوا۔اسی لئے تو کہتے ہیں کہ کر بھلا تو ہو بھلا۔

وہ اڈے پر پہنچا تو 8 بج رہےتھے۔اکا دکا مزدور دکھائی دے رہے تھے۔اسے دیکھتے ہی ایک مزدور نے آواز لگائی۔بھائی نواز!خیر تو ہے، آج اتنی دیر کیوں۔

وہ اس کے قریب بیٹھتے ہوئے بولا۔آج تمہاری بھابھی کی طبیعت صبح صبح بگڑ گئی، ڈاکٹر کے پاس لے جانا پڑا، اس لیے دیر ہو گئی۔

اوہ۔۔۔اللہ اپنا رحم فرمائے۔ایسے ہی وقت ایک موٹر سائیکل سوار وہاں رکا۔

میلے چیلے لباس میں ملبوس بچے کھچے مزدور اس کے گرد مکھیوں کی طرح جمع ہو گئے۔

جی صاحب۔کی آواز نووارد کی سماعت چیرنے لگیں۔

کتنی دیہاڑی لوگے؟۔نووارد نے ایک مزدور کی طرف دیکھا۔

چھے سو جنابش۔۔۔دوپہر کا کھانا اور دو وقت چائے۔

نہیں۔۔۔نہیں۔۔۔چھے سو زیادہ ہیں۔۔۔پانچ سو دوں گا۔۔۔ہاں کھانا وغیرہ مل جائےگا۔

یہ سن کر سب مزدور ڈھیلے قدموں پیچھے ہٹ گئے اور اپنی اپنی جگہ جا بیٹھے۔نواز البتہ کشمکش میں تھا۔

صاحب پانچ سو پچاس دے دینا۔

۔۔۔صرف پانچ سو کا ایک نوٹ۔

نواز نے سوچا۔۔۔اگر آج دیہاڑی نہ لگی تو کیا بنےگا۔بیوی کے علاج پر بھی رقم صرف ہوتی رہتی تھی۔منے کا دودھ اور سبزی اور۔۔۔اور۔۔۔

اس نے سر جھکا لیا چلیں صاحب۔۔۔کہاں چلنا ہے۔

میرے پیچھے بیٹھ جاؤ۔۔۔بس دس منٹ کا سفر ہے۔

شام ہو چکی تھی۔۔۔نواز نے اپنا کام ختم کر لیا تھا۔۔۔اب وہ آجر جس کا نام مختار تھا اس کا انتظار کر رہا تھا۔۔۔جو کچھ لینے بازار گیا تھا۔۔۔جلدی ہی وہ واپس آ گیا۔

جی ہاں۔۔۔جناب۔

واہ۔۔۔یہ سارا کام ایک دن میں نمٹا لیا۔۔۔کمال ہے۔

جی صاحب۔۔۔کام تھا ہی کتنا۔

مختار نے اسے غور سےدیکھا۔۔۔وہ تھکاوٹ زدہ نظر آ رہا تھا۔

اب مختار نے جیب میں ہاتھ ڈالا۔۔۔پانچ سو کا ایک نوٹ نکالا۔

یہ لو۔۔۔تمہاری مزدوری۔نواز نے رقم جیب میں منتقل کرتے ہوئے الحمدللہ پڑھا۔

ٹھیک ہے میں چلتا ہوں صاحب۔

کیا یہ رقم کافی ہے؟۔مختار کے سوال پر نواز چونکا۔

کیا مطلب صاحب۔

نہیں کچھ نہیں۔۔۔چلو میں تمہیں گھر چھوڑ دوں۔

وہ نواز کو لئے اس کے گھر پہنچا۔۔۔اس وقت مغرب کی اذان شروع ہو گئی۔

نواز نیچے اترا۔۔۔

ادھر آؤ مختار نے آواز لگائی۔

پانچ سو کا نوٹ مجھے واپس کرو۔

نواز حیران رہ گیا۔کیا مطلب جی۔

مختار نے جیب سے ہزار کا نوٹ نکالا۔۔۔

دیکھو۔۔۔تم نے جتنا کام کیا ہے۔۔۔اس کی مزدوری ایک ہزار بنتی ہے۔۔۔اصل میں آج کل کے مزدور کام چور ہو گئے ہیں۔۔۔دیہاڑی پوری لیں گے مگر کام ایمانداری سے نہیں کریں گے۔۔۔میں نے تمہارا گھر دیکھ لیا ہے۔آئندہ تم ہی میرے تمام کام کیا کروگے۔۔۔جب بھی مجھے ضرورت ہوگی۔نواز کا وہ نوٹ تھامتے ہوئے کہا۔یا اللہ تیرا شکر ہے۔۔۔یا اللہ تیرا شکر ہے۔۔۔تو ایمانداری کا صلہ دیتا ہے۔ضرور دیتا ہے۔

ایک تھا طوطا اور ایک تھی مینا۔طوطے کا گھر تو تھا نون کا اور مینا کا گھر تھا موم کا۔ایک دن جو پڑی دھوپ۔ایسی دھوپ پڑی۔ایسی دھوپ پڑی۔کہ مینا کا گھر جو تھا سو پگھل گیا۔وہ گئیں طوطے کے پاس۔کہ اے بھئی طوطے آج ایسی دھوپ پڑی۔کہ میرا گھر پگھل گیا۔اگر رات کی رات تم مجھے اپنے گھر میں مہمان رکھو۔تو تمہارا بڑا احسان ہوگا۔کہا بی مینا کیا ڈر ہے۔آؤ تمہارا گھر ہے۔رہو۔مگر میری بیٹی کے بیاہ کے میٹھے چنے میرے گھر میں بھرے پڑے ہیں۔وہ تم نہ کھانا۔کہ نہیں میاں طوطے۔میں کیوں کھانے لگی؟کہا۔کہ جاؤ تو پھر میری کوٹھری میں سو رہو۔بی مینا جو کوٹھری میں گئیں۔تو میاں طوطے کے سارے ہی چنے کھا گئیں اور ساری کوٹھری میں ہگ ہگ کر دھیر کر دیا۔صبح جو ہوئی۔تو پھر سیانی اپنے گھر اڑ گئیں اور جا کے اپنا اور گھر بنا لیا۔

دوسرا دن جو ہوا تو ایسا مینہ برسا۔ایسا مینہ برسا۔کہ میاں طوطے کا گھر جو تھا نون کا وہ بہہ گیا۔میاں طوطے جو تھے وہ بی مینا کے ہاں گئے۔مینا سے کہا۔کہ بی مینا آج ایسا مینہ برسا کہ میرا گھر ہی بہہ گیا۔اگر رات کی رات تم مجھے اپنے ہاں مہمان رکھ تو تو تمہارا بڑا احسان ہوگا۔کہا میاں طوطے شوق سے آ جاؤ۔مگر میری بیٹی کے بیاہ کے نقل کوٹھری میں بھرے ہیں۔وہ تم نہ کھانا۔طوطے نے کہا نہیں بی مینا میں کیوں کھانے لگا؟کہا کہ جاؤ تو پھر میری کوٹھری میں سو رہو۔تھوڑی دیر جو ہوئی۔تو میاں طوطے کڑ کڑ کر کے نقل کھانے لگے۔مینا نے پکار کر پوچھا۔کہ اے میاں طوطے کیا کھا رہے ہو؟کہا بی مینا میں آج اپنی بیٹی کی سسرال گیا تھا۔وہاں سے بن دھنیا ملا تھا۔وہ کھا رہا ہوں۔

صبح جو ہوئی میاں طوطے پھر سانی اڑ گئے اور جا کے اپنا گھر بنا لیا۔جب مینا نے دیکھا تو کہا کہ ہا کمبخت تو میری بیٹی کے سارے ہی نقل کھا گیا!

چنچل ہرے دانتوں اور سبز بالوں والی ایک شوخ ننھی جل پری تھی۔وہ نیلی جھیل کے سب سے زیادہ گہرے حصے میں رہتی تھی۔ایک دن اس نے دل میں سوچا۔میں اپنی روزمرہ کی زندگی سے اکتا گئی ہوں۔اب مجھے سیر کے لئے کہیں باہر جانا چاہئے، میں سوکھی زمین پر جاکر دیکھوں گی کہ وہاں لوگ کس طرح رہتے ہیں۔

اس نے اپنے دل کی بات دوسری جل پری سے کہی جو اس کی خاص سہیلی تھی۔اس نے کہا خدا کے لیے ایسی غلطی نہ کر بیٹھنا ورنہ تمہیں بعد میں پچھتانا پڑےگا۔

لیکن چنچل پری نے اس کی بات ایک کان سے سن کر دوسرے کان سے اڑا دی۔

اسی وقت قریب کے گاوں سے ایک کسان کی لڑکی بالٹی لیے ہوئے پانی بھرنے آئی۔بڑی پھرتی سے چنچل تیر کر بالٹی میں آ گئی۔وہ اس وقت ایک پانی کے کیڑے کے بھیس میں تھی۔یہ بھیس اس نے لڑکی کی نظروں سے اوجھل رہنے کے لئے اختیار کیا تھا۔لڑکی بالٹی بھر کر کھیتوں سے گزر کر اپنے گھر جانے لگی تو چنچل نے سوچا اب مجھے اس لڑکی سے کچھ چھیڑ خانی کرنی چاہئے۔وہ پانی میں خوب زور سے اچھلنے کودنے لگی۔بالٹی کا بہت سا پانی چھلک کر لڑکی پر گرا اور اس کی قیمتی پوشاک بھیگ گئی۔جل پری کو بہت مزا آیا۔کیونکہ اس کے خیال میں یہ بڑا اچھا کھیل تھا۔

جب لڑکی پانی لے کر گھر میں پہنچی تو اس کی ماں اس کے بھیگے کپڑے اور آدھی بالٹی خالی دیکھ کر بہت ناراض ہوئی اور بےچاری لڑکی کے تین چار تمانچے لگاتے ہوئے کہا۔پانی کو کیتلی میں انڈیل کر جلدی سے گرم کرو۔بہت دیر ہو رہی ہے۔

چنچل نے کبھی پہلے کیتلی کا نام نہیں سنا تھا۔آہا۔مجھے کیتلی میں اور زیادہ مزا آئےگا۔وہ خوشی کے مارے اچھلنے لگی اور جب لڑکی نے بالٹی سے پانی کیتلی میں انڈیلا تو وہ بھی جلدی سے کود کر کیتلی میں چلی گئی۔

لڑکی نے کیتلی کو انگیٹھی پر رکھا تو چنچل نے پھر اچھل کود شروع کر دی۔لیکن اس بار پانی چھلکانے میں اسے کامیابی حاصل نہ ہوئی کیونکہ کیتلی کا منہ ڈھکا ہوا تھا۔تھوڑی دیر بعد ہی چنچل نے ہنسنا اور اچھلنا کودنا بند کر دیا۔کیونکہ اسے گرمی محسوس ہو رہی تھی۔

یہ چھوٹی سی کوٹھری آہستہ آہستہ گرم ہو رہی ہے۔اس نے سوچا۔جلد ہی کیتلی خوب گرم ہو گئی اور چنچل جلنے لگی وہ اوپر نیچے، ادھر ادھر کیتلی کے پانی میں ڈبکیاں کھانے لگی۔لیکن پانی ہر جگہ گرم تھا اور جب پانی ابلنے لگا تو اس سے برداشت نہ ہو سکا۔مدد!مدد!کوئی مجھے بچاؤ!

کتنے تعجب کی بات ہے کیتلی میں سے کسی چیز کے بھنبھنانے کی آواز آ رہی ہے لڑکی نے اپنی ماں سے کہا۔اتنے میں کیتلی سے پھر ایک چیخ سنائی دی۔ارے میں جلی۔کوئی مجھے بچاؤ۔اسی وقت پانی میں ابال آیا۔ڈھکن کچھ اوپر کو اٹھا اور انہیں صاف سنائی دیا ننھی منی آواز میں کوئی کہہ رہا تھا۔اب میں شرارت نہیں کروں گی۔خدا کے لئے مجھے باہر نکال لو۔لڑکی نے کیتلی کو انگیٹھی سے اتار کر زمین پر رکھ دیا۔اچانک کیتلی کا ڈھکن اچھل کر دور جاگرا اور ایک ہرے دانتوں اور سبز لمبے بالوں والی ننھی لڑکی کود کر باہر آ گئی۔اس کے شانوں پر دو ننھے ننھے پر تھے۔

ارے یہ تو جل پری ہے۔ماں نے حیرت سے کہا بیچاری بدقسمتی سے پانی کے ساتھ چلی آئی۔

چنچل جلدی سے مکان سے نکل کر گاوں کی گلیوں میں بھاگنے لگی۔وہ اس وقت تک بے تحاشا بھاگتی رہی جب تک وہ اپنی گہری نیلی جھیل کی تہ میں نہ پہنچ گئی۔

اور پھر چنچل جل پری نے دوبارہ خشکی پر آنے کی ہمت نہیں کی۔

اس روز ایک بندر نے عوام کے کثیر مجمع کے آگے اپنے جذبۂ رحمدلی اور ہمدردی سے یہ ثابت کر دیا تھا کہ وہ بھی انسانوں اور دیگر جانوروں کی طرح اپنی برادری کے لیے دھڑکتا دل رکھتے ہیں۔اپنے ایک ساتھی کو جو ریلوے اسٹیشن کے پاس سے گزرنے والے برقی تار چھو جانے پر بے ہوش ہو گیا تھا۔اسے دیکھ کر یہ بندر بے چین ہو اٹھا اور اس کے ہوش بحال کرنے کے لیے نت نئے طریقے اپنانے لگا تھا۔کبھی وہ اپنے بے ہوش ساتھی کو جھنجھوڑنے لگتا تو کبھی اس کا سر اور سینہ سہلانے لگا تھا۔

جب بندر کو احساس ہوا کہ اس کا ساتھی کسی طرح سے ہوش میں نہیں آرہا ہے تو پھر اس نے اپنے بےہوش ساتھی کو اٹھا کر قریب میں واقع پانی کے حوض کے پاس لے گیا اور اسے ڈبکیاں دیں۔اس کے فوری بعد بےہوش بندر میں حرکت پیدا ہوئی اور وہ آنکھیں جھپکا کر اپنے چاروں سمت دیکھنے لگا۔

یہ جان کر کہ اُس کا ساتھی ٹھیک ہو گیا ہے تو بندر نے خوشی سے عجیب وغریب آوازیں لگائیں۔پھر کیا تھا تھوڑی ہی دیر میں تین چار بندر اکٹھا ہو گئے اور متاثرہ بندر کی پیٹھ کو یوں رگڑنے لگے تھے کہ جیسے وہ اسے مساج دے کر اس کے جسم میں حرارت پیدا کر رہے ہوں۔

بندروں کی آپسی رحمدلی اور ہمدردی پر شاید قدرت کو رحم آ گیا تھا۔کچھ وقفہ کے بعد متاثرہ بندر اپنے دوستوں کی بروقت مدد سے ٹھیک ہو کر اُٹھ بیٹھا اور اس وقت تک تمام بندر اس سے الگ نہیں ہوئے جب تک کہ وہ خود سے چلنے اور کودنے کے قابل نہیں ہوا تھا۔پھر سب نے مل کر اس کو اپنے ساتھ لے کر چلتے بنے۔

بندروں کے اس اتحاد اور اتفاق کے حیرت انگیز منظر کو دیکھنے کے لیے لوگوں کا ہجوم جمع ہوگیا تھا جو بڑے ہی اشتیاق اور استعجاب سے بندروں کی اس کارروائی پر عش عش کرنے لگے تھے۔ریلوے اسٹیشن پر موجود مسافرین نے بھی محوحیرت بن کر اس تماشہ کو اپنے موبائل فون میں قید کر لیا تھا۔

بندروں نے اپنے حسن عمل سے سارے انسانوں کا دل جیت لیا ہے۔کاش ایسا ہی جذبہ ہم سب انسانوں میں بھی پیدا ہوجائے تو کتنا اچھا ہوگا۔تماشہ بین ایک دوسرے سے کہنے لگے!!۔

سلطان محمود اپنے نوکروں میں سے ایاز پر بڑا مہربان تھا۔اس لیے تمام نوکر اسی فکر میں رہتے تھے کہ اس کی کوئی شکایت کر کے سلطان کا دل کھٹا کردیں۔

آخر بہت تلاش کے بعد انہیں معلوم ہوا کہ ایاز جس پلنگ پر سویا کرتا ہے۔اس کے سرہانے چاندی کا ایک صندوق رکھا ہے، جس کی زنجیر اس نے اپنے پلنگ کے پائے سے باندھ رکھی ہے اور ہر روز اٹھتے وقت اسے کھول کر ضرور دیکھ لیتا ہے۔

اس سے لوگوں نے یہ نتیجہ نکالا کہ ضرور اس صندوق میں بڑے بڑے بیش قیمت جواہرات ہوں گے۔

ایک دن موقع پا کر انہوں نے سلطان سے عرض کی۔حضور!ایاز کے پاس جواہرات کا ایک ایسا صندوق ہے، جس کی زنجیر اس کے پلنگ کے پائے سے بندھی رہتی ہے اور وہ ہر روز صبح جب تک انہیں دیکھ نہ لے، باہر نہیں نکلتا۔حضور بھی دیکھیں گے تو پسند فرمائیں گے۔

سلطان نے ایاز کو بلا کر صندوق کا حال پوچھا تو اس نے اسی وقت دربار میں صندوق منگا کر کنجی بادشاہ کے حوالے کر دی کہ حضور اپنے ہاتھ سے کھول کر دیکھ لیں۔

سلطان نے شوق سے صندوق تو کھول لیا مگر دیکھتا کیا ہے کہ اس میں صرف دو ایک پھٹے پرانے اور میلے کچیلے کپڑے رکھے ہیں۔جنہیں دیکھ کر اس نے حیرانی سے پوچھا۔ایاز!یہ کیا بات ہے؟

ایاز نے کہا۔بادشاہ سلامت!یہ اور کپڑے ہیں۔جنہیں میں حضور کے ہاں پہنچنے سے پہلے پہنا کرتا تھا اور ہر روز اس لیے دیکھ لیتا ہوں کہ امیری کی بو میں اپنی پہلی حالت نہ بھول جاؤں اور اس دولت پر جو اب حضور کے طفیل میسر ہے، مغرور نہ ہو جاؤں۔

ایاز کے اس جواب سے سلطان نہایت خوش ہوا اور چغلی کھانے والے شرمندہ ہو کر رہ گئے۔

سلیم نے پانچویں جماعت پاس کی تو اس خوشی میں اس کی امی نے گھر میں ایک چھوٹی سی تقریب کا اہتمام کیا۔اس تقریب میں زیادہ لوگوں کو تو نہیں بلایا گیا تھا، صرف بہت ہی قریبی رشتے داروں کو مدعو کیا گیا تھا۔سلیم کی امی خیال تھا کہ اس تقریب کی وجہ سے سلیم کی حوصلہ افزائی بھی ہو جائے گی اور وہ خوش بھی ہوجائے گا۔

مہمانوں میں اس کی خالہ خالو، ممانی ماموں اور ان کے بچے، اس کی نانی، دادی اور ایک چچا شامل تھے۔خالہ، ممانی اور ماموں نے اسے تحفے بھی دیے تھے۔ان تحفوں میں کپڑے تھے، کہانیوں کی کتابیں تھیں اور ہاتھ پر باندھنے والی ایک گھڑی تھی۔یہ گھڑی اس کے چچا نے دی تھی اور نہایت خوبصورت اور قیمتی تھی۔یہ گھڑی ایک چھوٹی سی سرخ مخمل کی ڈبیہ میں رکھی ہوئی تھی۔

سلیم کو یہ گھڑی بہت پسند آئ۔اس نے اپنے چچا سے کہا کہ وہ اس گھڑی کو ابھی نہیں پہنے گا، جب چھٹیوں کے بعد اسکول کھلیں گے تو وہ اسے ہاتھ پر باندھ کر جائے گا اور اپنے سب دوستوں کودکھائے گا۔وہ اس خوبصورت ڈبیہ کو ہاتھ میں لیے لیے پھر رہا تھا اور ہر ایک کو دکھا رہا تھا۔اس کے چچا بہت خوش تھے کیونکہ ان کا دیا ہوا تحفہ سلیم کو بے حد پسند آیا تھا۔

اس تقریب میں بہت مزہ آیا تھا۔بس تھوڑی سی بدمزگی اس وقت ہوگئی تھی جب خالہ کی سب سے چھوٹی بیٹی جس کی عمر تین چار سال تھی، اس نے سلیم کے صاف ستھرے کرتے پر سالن کے داغ لگادیے تھے۔یہ اس نے جان بوجھ کر نہیں کیا تھا، اس کے دونوں ہاتھ سالن کے ہورہے تھے، وہ کرسی سے اترنے کی کوشش کر رہی تھی کہ توازن برقرار نہ رکھ سکی۔اسے گرنے سے بچانے کے لیے سلیم جلدی سے آگے بڑھا تو اس نے سلیم کو پکڑ لیا اور اس کے دونوں ہاتھوں پر لگا سالن سلیم کے کرتے پر بھی لگ گیا۔اگر سلیم لپک کر اسے تھام نہ لیتا تو وہ کرسی پر سے گرجاتی اور اسے چوٹ لگ جاتی۔کرتے پر لگے داغ دیکھ کر سلیم ذرا بھی پریشان نہیں ہوا بلکہ اپنی امی کو دیکھ کر مسکرایا اور بولا۔اس طرح کے کاموں سے کپڑوں پر داغ لگ جائیں تو وہ اچھے ہوتے ہیں۔

اس کی امی مسکرا کر بولیں۔چلو تم نے ٹی وی سے کوئی اچھی بات تو سیکھی۔پھر انہوں نے جلدی سے سلیم کو دوسرے کپڑے نکال کر دئیے تاکہ وہ انھیں پہن لے۔

رات کو سلیم سونے کے لیے بستر پر لیٹا تو اس نے خالہ کی دی ہوئی کتابوں کا پیکٹ کھولا۔اس میں سے بہت اچھی اچھی کہانیوں کی کتابیں نکلیں۔کتابوں کو دیکھ کر وہ بہت خوش ہوا۔اسے کہانیاں پڑھنے کا بہت شوق تھا۔ان کہانیوں سے اسے طرح طرح کی معلومات بھی ملتی تھیں اور سبق بھی۔اس نے ایک کتاب کھولی۔بہت دلچسپ کہانی تھی، وہ پڑھتے پڑھتے سو گیا۔

چند دنوں بعد اس کے اسکول کھل گئے۔اس روز وہ صبح ہی صبح بیدار ہوگیا۔نئی جماعت میں جانے کی اپنی ہی ایک خوشی ہوتی ہے۔بستہ، کتابیں، یونیفارم اور جوتے سب کچھ ہی نیا ہوتا ہے۔اس کی امی نے اس کی تمام چیزیں تیار کر کے رکھ دی تھیں۔اس نے نہا دھو کر یونیفارم پہنی اور ناشتے کی ٹیبل پر آکر بیٹھ گیا۔

اس کے ابو اسے دیکھ کر مسکرائے اور اس کے سر پر ہاتھ پھیر کر بولے۔ماشااللہ۔ہمارا سلیم چھٹی کلاس میں پہنچ گیا ہے۔شاباش بیٹا یوں ہی دل لگا کر پڑھتے رہو۔ہم بھی جب نئی کلاس میں جاتے تھے تو ہمیں بھی اتنی ہی خوشی ہوتی تھی جتنی کہ اس وقت تم محسوس کر رہے ہو۔

ان کی بات سن کر سلیم مسکرانے لگا اور بولا۔اس نئی جماعت میں میرے سارے پرانے دوست ہونگے۔خدا کا شکر ہے کہ میری کلاس کے سارے بچے پاس ہوگئے ہیں۔لیکن ہماری مس دوسری ہونگی۔پہلے والی مس اسی کلاس کو پڑھائیں گی۔

بھئی ہم تو یہ دعا کر رہے ہیں کہ یہ نئی مس غصے والی نہ ہوں۔اس کے ابو نے انڈے کی پلیٹ اس کی طرف کھسکاتے ہوۓ مسکرا کر کہا۔

ہمارے اسکول کی کوئی بھی مس غصہ نہیں کرتی ہیں۔سلیم نے بتایا۔اس کی وجہ یہ ہے کہ بچے دل لگا کر پڑھتے ہیں اور کوئی بدتمیزی بھی نہیں کرتے۔تمام بچے ان کا کہا مانتے ہیں۔

یہ بات تو بہت اچھی ہے۔ایسے ماحول میں پڑھائی بھی اچھی ہوتی ہے اور اسکول میں دل بھی لگا رہتا ہے۔اس کے ابو خوش ہو کر بولے۔

اچانک سلیم کو کچھ یاد آگیا۔میں نے گھڑی تو باندھی نہیں۔اس نے کہا اور ناشتہ چھوڑ کر اپنے کمرے کی طرف بھاگا۔تھوڑی دیر بعد وہ پریشان شکل بنا کر امی کے پاس پہنچا۔

امی میری گھڑی نہیں مل رہی جو مجھے اس روز چچا جان نے دی تھی۔اس نے نہایت مایوسی سے کہا۔میں نے ہر جگہ دیکھ لی ہے۔

اس روز تم نے اسے کہاں رکھا تھا؟۔اس کی امی نے سوال کیا۔

اس روز۔سلیم نے یاد کرنے کی کوشش کی مگر اسے کچھ یاد نہ آسکا۔اس نے بے بسی سے نفی میں سر ہلا دیا اور امی کو دیکھنے لگا۔

میں دیکھتی ہوں۔تم جلدی سے ناشتہ کر لو۔ایسا نہ ہو کہ اسکول کی گاڑی آجائے۔

امی کی بات سن کر سلیم دوبارہ ناشتے کی ٹیبل پر جا کر بیٹھ گیا مگر اس کا دھیان ناشتے کی طرف نہیں تھا، وہ یاد کرنے کی کوشش کر رہا تھا کہ اس نے گھڑی کہاں رکھی تھی مگر اسے یاد نہیں آ سکا۔

اس کے ابو ناشتے سے فارغ ہو گئے تھے۔امی انھیں رخصت کرنے دروازے تک گئیں تو سلیم انتظار کرنے لگا کہ وہ جلدی سے ابو کو خدا حافظ کہہ کر آئیں اور گھڑی ڈھونڈ کر دے دیں تاکہ وہ اسے پہن کر اسکول جائے اور اپنے دوستوں کو بتائے کہ یہ گھڑی اسے چچا جان نے تحفے میں دی ہے۔

اس کی امی ابو کو خدا حافظ کہہ کر لوٹیں تو سلیم کو اپنی طرف دیکھتے پا کر انھیں یاد آگیا کہ اس کی گھڑی تلاش کرنا ہے۔وہ جلدی سے اس کے کمرے کی طرف بڑھیں لیکن اتنے میں باہر سے اسکول کی وین کے ہارن کی آواز آئ۔

انہوں نے تاسف بھرے لہجے میں سلیم سے کہا سلیم بیٹا۔اس وقت تو تم اسکول جاؤ۔میں گھڑی ڈھونڈ کر رکھوں گی۔

یہ سن کر سلیم تھوڑا سا اداس ہو گیا مگر مجبوری تھی۔اس نے کہا۔ٹھیک ہے امی۔آپ اس کو ڈھونڈ کر رکھیے گا۔خدا حافظ۔یہ کہہ کر وہ بستہ اٹھا کر باہر نکل گیا۔

اس کی امی کو افسوس ہو رہا تھا کہ وہ گھڑی باندھ کر نہیں گیا تھا۔سلیم کے جانے کے بعد انہوں نے سارے کام چھوڑے اور اس کی گھڑی تلاش کرنے میں لگ گئیں۔انہوں نے اس کا پورا کمرہ دیکھ لیا مگر گھڑی نہیں ملی۔انھیں سلیم کی عادت کا اچھی طرح پتہ تھا۔وہ اپنی چیزیں اپنے کمرے میں ہی رکھتا تھا۔جب گھڑی اس کے کمرے سے نہ ملی تو انہوں نے بیٹھک، اپنا کمرہ اور گھر کی تمام الماریاں بھی دیکھ لیں مگر گھڑی نے نہ ملنا تھا نہ ملی۔

اس تلاش میں ان کا کافی وقت صرف ہوگیا تھا اور گھر کے دوسرے کام رہ گئے تھے۔ان کی سمجھ میں نہیں آ رہا تھا کہ اب اسے کہاں دیکھیں۔تھک ہار کر انہوں نے گھڑی کی تلاش چھوڑی اور دوسرے کاموں میں لگ گئیں۔لیکن ان کا ذہن گھڑی کی طرف ہی لگا ہوا تھا۔انھیں سلیم کی اس روز کی بات یاد آئ جب تقریب کے دوران اس نے یہ کہا تھا کہ وہ اس گھڑی کو ابھی نہیں پہنے گا، جب اسکول کھلیں گے اس روز اس کو پہن کر اسکول جائے گا اور اپنے دوستوں کو دکھا کر بتائے گا کہ پاس ہونے پر اس کے چچا جان نے یہ گھڑی اسے انعام میں دی تھی۔یہ سوچ کر وہ کچھ اداس بھی ہوگئیں۔

سلیم جب اسکول سے واپس آیا تو اس نے بستہ رکھ کر سب سے پہلا سوال یہ ہی کیا کہ اس کی گھڑی ملی یا نہیں۔

امی نے کہا۔سلیم میں نے پورا گھر چھان مارا مگر وہ نہیں ملی۔تم سکون سے کھانا کھالو پھر اطمینان سے بیٹھ کر سوچنا کہ تم نے اسے کہاں رکھا تھا۔

سلیم کو بھوک بھی لگ رہی تھی۔اس کو حالانکہ امی نے کہا تھا کہ کھانا کھانے کے بعد سوچنا کہ گھڑی کہاں رکھی تھی، مگر وہ کھانا کھانے کے دوران ہی سوچتا رہا کہ اس روز اس نے گھڑی کہاں رکھی تھی۔اچانک اسے یاد آیا کہ وہ پارٹی کا بچا کھچا کھانا پرندوں کو ڈالنے کے لیے چھت پر بھی گیا تھا۔شاید گھڑی کی ڈبیہ ان کے کھانے اور پانی کے تسلوں کے قریب ہی کہیں رکھ دی ہو۔اس نے کھانا ختم کر لیا تھا، جلدی سے دو گھونٹ پانی کے پیے، واش بیسن پر جا کر کلّی کی اور ہاتھ دھوئے اور چھت پر جانے کے لیے سیڑھیوں کی جانب بھاگا۔

جب وہ اوپر پہنچا تو گھڑی کی ڈبیہ وہاں بھی نہیں تھی۔اس نے سوچا کہ ضرور میں نے اس ڈبیہ کو یہیں کہیں رکھا ہوگا، وہ سرخ رنگ کی مخملی ڈبیہ تھی، کوئی کوا اسے گوشت کا ٹکڑا سمجھ کر چونچ میں دبا کر لے گیا ہوگا اور اسے لے جا کر اس نے اپنے گھونسلے میں رکھ دیا ہوگا۔

اس نے یہ بات جا کر اپنی امی کو بتائی تو وہ ہنسنے لگیں اور بولیں۔چلو اچھا ہوا کّوے کے بچے اس سے کھیل رہے ہونگے۔تم فکر مت کرو، میں تمہیں دوسری گھڑی دلوا دوں گی، بالکل ویسی ہی۔

ان کی یہ بات سن کر سلیم کو ذرا خوشی نہیں ہوئی۔اسے تو وہ ہی گھڑی چاہیے تھی جو چچا جان نے اسے دی تھی۔وہ سوچنے لگا کہ اتوار کو جب اسکول کی چھٹی ہوگی تو وہ ابو کے ساتھ جا کر قریب کے پارک میں لگے بڑے بڑے درختوں کا جائزہ لے گا۔اسے پتہ تھا کہ ان درختوں پر بہت سارے پرندوں نے گھونسلے بنا رکھے ہیں، شاید کسی گھونسلے میں اس کی گھڑی بھی رکھی ہو۔

چونکہ اسکول میں چھٹیوں کے بعد آج پہلا دن تھا اس لیے اسے گھر کا کام نہیں ملا تھا۔وہ بیٹھ کر کارٹون دیکھنے لگا۔تھوڑی دیر بعد بیل بجی۔اس کی امی کسی کام میں مشغول تھیں اس لیے وہ اٹھ کر دروازے پر گیا۔باہر ان کا دھوبی اپنی گدھا گاڑی پر بہت سے کپڑوں کے گٹھر لادے کھڑا تھا۔

سلیم نے اندر جا کر امی کو بتایا کہ کپڑے دھونے والے انکل آئے ہیں۔اس کی امی فوراً باہر آئیں۔وہ برسوں سے اس دھوبی سے کپڑے دھلوارہی تھیں۔دھوبی سے کپڑے دھلوانے کی وجہ یہ تھی کہ جس علاقے میں ان کا گھر تھا وہاں بڑی مشکلوں سے پانی ملتا تھا۔سرکاری نل تو سوکھے ہی پڑے رہتے تھے۔گھر کے استعمال کے لیے ٹینکر سے پانی بھروانا پڑتا تھا اور بہت پیسوں کا آتا تھا اس لیے اسے احتیاط سے استعمال کرنا پڑتا تھا، پینے کے لیے صاف پانی بنانے والی ایک کمپنی کی گاڑی ہر دوسرے روز ایک بڑی بوتل پانی کی دے جاتی تھی۔چونکہ کپڑے دھونے میں پانی کا بہت زیادہ استعمال ہوتا ہے اس لیے وہ اسی دھوبی سے کپڑے دھلواتی تھیں۔

وہ ہر دوسرے تیسرے دن اپنے گاہکوں کے گھروں کا چکر لگاتا تھا، میلے کچیلے کپڑے لے جاتا تھا اور دھلے ہوۓ کپڑے دھو کر اور استری کر کے گھر پر ہی دے جاتا تھا۔یہ کپڑے وہ ایک ندی پر دھوتا تھا جو وہاں سے کافی فاصلے پر تھی۔اس کا گھر بھی اسی ندی کے قریب ایک کچی بستی میں تھا۔

سلیم کی امی کو دیکھ کر اس نے سلام کیا اور دھلے ہوۓ کپڑوں کی ایک گٹھری ان کے سامنے رکھ دی۔اس کے ساتھ ہی اس نے ایک پرچی بھی انھیں تھما دی۔اس پرچی میں کپڑوں کی تفصیل اور اس کی اجرت درج تھی۔

سلیم وہیں کھڑا تھا۔اس نے کپڑوں کی گٹھری اٹھا کر اندر رکھی۔امی نے مزید میلے کپڑے بھی جمع کرکے رکھے ہوۓ تھے، وہ لا کر اس نے دھوبی کو دیے۔دھوبی نے ان کپڑوں کا اندراج ایک رسید میں کیا اور وہ رسید سلیم کے حوالے کر دی۔اتنی دیر میں اس کی امی دھوبی کو دینے کے لیے اپنے پرس میں سے پیسے نکال کر لے آئ تھیں۔

انہوں نے دیکھا کہ دھوبی کے پاس چمڑے کا ایک پرانا سا بیگ ہے اور وہ اس میں سے کچھ تلاش کر رہا ہے۔تھوڑی دیر بعد اس نے اس میں سے سرخ رنگ کی مخمل کی ایک ڈبیہ نکال کر سلیم کی امی کے حوالے کی اور بولا۔باجی۔کپڑوں کو دھونے سے پہلے میری بیٹی تمام کپڑوں کی جیبوں کی اچھی طرح سے تلاشی لیتی ہے۔یہ ڈبیہ اسے آپ کے صاحبزادے کے کرتے کی جیب سے ملی تھی۔

اس کی بات سن کر امی تو حیران رہ گئیں مگر سلیم خوشی سے اچھل پڑا۔وہ اس ڈبیہ کو پہچان گیا تھا۔امی کے ہاتھ سے لے کر اس نے ڈبیہ کھولی تو اندر اس کی پیاری گھڑی جگمگا رہی تھی۔اسے ایک دم سے یاد آگیا تھا کہ تقریب والے روز جب اس کی خالہ زاد بہن نے اس کے کرتے پر سالن والے ہاتھ لگا دئیے تھے تو اس نے کرتا اتار کر میلے کپڑوں میں ڈال دیا تھا اور اس وقت گھڑی کی ڈبیہ اس کی جیب میں تھی۔

بھائی تمہارا بہت بہت شکریہ۔یہ گھڑی سلیم کے چچا جان نے اسے تحفے میں دی تھی۔ہم تو اسے ڈھونڈتے ڈھونڈتے تنگ آگئے تھے۔سلیم کی امی نے ممنونیت بھرے لہجے میں کہا۔

کوئی بات نہیں۔بھول چوک میں ایسا ہو ہی جاتا ہے۔میرا تو یہ بیگ ہی ان چیزوں سے بھرا ہوا ہے۔میری بیٹی کپڑوں سے ملنے والی تمام چیزیں اکھٹا کرتی رہتی ہے، پھر جو نمبر کپڑوں پر لگے ہوتے ہیں، وہ ہی نمبر ایک پرچی پر لکھ کر ان چیزوں پر چپکا دیتی ہے۔جب میں کپڑے واپس کرنے جاتا ہوں تو نمبر دیکھ کر ان چیزوں کو بھی واپس کردیتا ہوں۔میری بیٹی بہت ہوشیار ہے۔وہ اسکول میں بھی پڑھنے جاتی ہے اور میرے کاموں میں مدد بھی کرتی ہے۔پہلے مجھے بھی لکھنا پڑھنا نہیں آتا تھا مگر اس نے میرے پیچھے لگ لگ کر مجھے بھی تھوڑا بہت لکھنا پڑھنا سکھا دیا ہے جس کی وجہ سے اب میں اس قابل ہوگیا ہوں کہ کپڑوں کی پرچی خود ہی بنا لیتا ہوں۔اس سے مجھے بہت آسانی ہوگئی ہے۔

سلیم اس کی باتیں بڑی حیرانی سے سن رہا تھا۔جب وہ چلا گیا تو اس نےاپنی امی سے کہا۔امی کپڑے دھونے والے انکل حالانکہ زیادہ تعلیم یافتہ نہیں ہیں مگر وہ اور ان کی بیٹی کتنے ایماندار ہیں۔وہ چاہتے تو میری اس قیمتی گھڑی کو اپنے پاس بھی رکھ سکتے تھے مگر انہوں نے ایسا نہیں کیا۔

اس کی امی نے کہا۔بیٹا ایمانداری اور اسی طرح کی دوسری اچھی باتوں کا تعلق انسان کے اچھے کردار سے ہوتا ہے۔وہ بےچارہ حالانکہ ایک غریب آدمی ہے مگر ہے کتنا ایماندار۔اس کی بیٹی بھی کتنی اچھی اور ذمہ دار ہے۔اچھے لوگوں کے دلوں میں ذرا سا بھی لالچ اور بے ایمانی نہیں ہوتی، چاہیے وہ پڑھے لکھے ہوں یا پڑھے لکھے نہ ہوں۔ایسے ہی لوگوں سے یہ دنیا امن و سکون کا گہوارہ بنتی ہے۔ایسے اچھے لوگوں کے قصے ہم آئے دن اخباروں میں بھی پڑھتے رہتے ہیں۔

امی میں تو بہت خوش ہوں۔میری گھڑی مجھے مل گئی ہے۔میں نے فضول میں ہی بے چارے کّوے پر شک کیا تھا۔سلیم نے ہنس کر کہا۔

فکر مت کرو۔تمہارے اس شک کا کّوے کو پتہ بھی نہیں چلا ہوگا۔اور ہاں۔اب اگلی دفعہ جب ہمارا دھوبی کپڑے لے کر آئے گا تو میں اس کے ہاتھ اس کی بیٹی کے لیے بہت اچھی اچھی چیزیں بھجواؤں گی۔وہ بہت نیک بچی ہے۔وہ نہ صرف اپنے باپ کا ہاتھ بٹاتی ہے بلکہ اس کے ساتھ ساتھ وہ تعلیم بھی حاصل کر رہی ہے۔اس کی وجہ سے لوگوں کو ان کی گمشدہ چیزیں بھی مل جاتی ہیں جو وہ میلے کپڑوں کی جیبوں میں بھول جاتے ہیں۔

وہ لوگ کتنے اچھے ہیں۔ان کی وجہ سے میری کھوئی ہوئی گھڑی دوبارہ مجھے مل گئی ہے۔سلیم نے کہا اور خوشی خوشی گھڑی کو اپنی میز کی دراز میں رکھنے چلا گیا۔

جاجی کا اصلی نام تو کسی کو معلوم نہیں، البتہ سب اسے پیٹو میاں کہتے تھے۔پیٹو بھی ایسے کہ سارا باورچی خانہ چٹ کر کے بھی شور مچاتے تھے۔ہائے میں کئی دنوں سے بھوکا ہوں اور کمزور ہو رہا ہوں، کوئی بھی مجھ غریب پر ترس نہیں کھاتا۔اور امی جھٹ سے اس کے آگے مختلف چیزیں رکھ دیتیں مگر وہ ضد کر کے کہتے۔میں تو چینی کھاؤں گا۔کھا کھا کے پیٹو میاں تو پھول کر کپّا ہو چکے تھے۔ان کی ڈیڑھ من وزنی توند تو چینی کی بوری معلوم ہوتی تھی۔پھر لباس میں نیکر پہن لیتے اور سر پر پٹھانوں جیسی ٹوپی۔اکثر دیکھا گیا کہ ان کی جیب میں چوری کے بسکٹ ہوتے اور وہ ٹھٹھرتی سردی میں کوٹ پہنے بڑے مزے سے قُلفی کھوئے ملائی والی کھا رہے ہوتے۔قریب سے آم پاپڑ بیچنے والا گزر رہا ہوتا، تو اسے بھی آواز دے کر ٹھہرا لیتے اور پھر سب کچھ کھا پی کے بھی باورچی خانے میں آ دھمکتے اور کہتے ہائے امی، بڑی سخت بھوک لگی ہوئی ہے۔بس چینی کا ایک پراٹھا پکا دیجئے نا!مزے کی بات تو یہ تھی کہ چینی کا پراٹھا بھی چینی کے ساتھ کھاتے اور ساتھ ساتھ میٹھا شربت پیتے جاتے۔

پیٹو میاں کی عمر تیرہ سال تھی۔وہ آٹھویں جماعت میں پڑھتے تھے۔گھر سے اسکول جاتے اور ہفتے میں دو ایک بار سکول جانے کی بجائے راستے ہی میں نو دو گیارہ ہوجاتے۔بلو اور کاکا کو ساتھ لیتے اور سیدھے باغ میں، غلیل سے چڑیوں کا شکار کرنے پہنچ جاتے۔بیچاری چڑیوں کو بھون بھون کر کھانے میں انہیں خدا جانے کیا لطف آتا تھا۔

پیٹو میاں کو اپنے نام سے بہت چڑ تھی۔جب کوئی انہیں پیٹو میاں کہہ کر بلاتا، اس سے ناراض ہوجاتے اور بعض اوقات لڑنے جھگڑنے اور مرنے مارنے پر اتر آتے۔پھر خود ہی روتے ہوئے امی کے پاس چلے آتے اور کہتے میں تو صرف آٹھ دس روٹیاں، بسکٹ کے تین چار ڈبے، ٹافیوں کا ایک عدد پیکٹ اور زیادہ سے زیادہ سالن کی آدھی دیگچی کھاتا ہوں۔اس کے باوجود سب مجھے پیٹو کہہ کر چھیڑتے ہیں۔امی، پیٹو میاں کا پیار سے منہ چومنے لگتیں اور کہتیں۔بڑے گندے ہیں وہ لوگ، جو میرے لعل کو پیٹو چھیڑتے ہیں۔وہ تو میرے جاجی کو نظر لگا دیں گے۔

امی کے اس پیار پر پیٹو میاں معصوم نظروں سے سوال کرتے۔بڑی بھوک لگی ہوئی، امی، بس چینی کا ایک پراٹھا پکا دیجئے۔اور اس طرح دن میں انہیں کئی بار چینی کا پراٹھا کھانے کو مل جاتا۔ابا جان انہیں منع کرتے کہ چینی زیادہ نہ کھایا کرو، بیمار ہو جاؤگے۔مگر پیٹو میاں سنی ان سنی کر دیتے اور جواب میں کہتے، چین کے لوگ بھی تو چینی کھاتے ہیں، وہ کیوں بیمار نہیں ہوتے؟زیادہ کھانے کی وجہ سے پیٹو میاں کو کلاس میں بیٹھے بیٹھے نیند آجاتی۔وہ خرّاٹے لینے لگتے تو سارے لڑکے ہنسنے لگتے۔ماسٹر جی کی بھی ہنسی نکل آتی اور پیٹو میاں گھر آکر امی، ابا سے کہتے کہ اسکول کے لڑکے ان کا مذاق اڑاتے ہیں۔امی نے ایک دن کہا کہ تم دن بہ دن موٹے ہوتے جارہے ہو، کھیلا کودا کرو، ٹھیک ہوجاگے۔پیٹو میاں کی سمجھ میں یہ بات تو آگئی، مگر انہوں نے بار بار کھانے کی عادت کو ترک نہ کیا اور وہ پیٹو کے پیٹو رہے۔

ایک اتوار، پیٹو میاں کے ابّا نے گھر میں اپنے دوستوں کو ایک دعوت پر بلایا۔وہ ہفتے کی رات ہی مٹھائی لے آئے تھے۔یہ مٹھائی باورچی خانے کی الماری میں رکھی ہوئی تھی۔پیٹو میاں کو اس کا علم ہو گیا۔رات کے وقت جب سب میٹھی نیند سوئے ہوئے تھے، پیٹو میاں آرام سے بستر سے اٹھے اور سیدھے باورچی خانے میں پہنچ گئے۔بتی بھی نہ جلائی کہ کہیں چوری نہ پکڑی جائے۔انہوں نے جلدی جلدی میں پہلے برفی پر ہاتھ صاف کیے، پھر لڈو اور بالوشاہی کھائے۔اسی دوران میں صابن کا ایک ٹکڑا بھی ہاتھ لگ گیا۔پیٹو میاں اسے برفی سمجھ کر نگل گئے۔جب انہیں تسلی ہوگئی کہ کلو بھر مٹھائی چٹ ہوگئی ہے، تو چپکے سے دوبارہ بستر پر آکر لیٹ گئے۔ابھی آنکھ نہ لگی تھی کہ ان کی طبیعت خراب ہونے لگی۔پیٹ میں کچھ درد محسوس ہونے لگا۔اور پھر ایک ایسی قے آئی کہ گھر کے سب لوگ جاگ پڑے۔ابّا باورچی خانے سے ہاضمے کا چورن لینے گئے، تو مٹھائی کا ڈبہ خالی پڑا تھا۔وہ ساری بات سمجھ گئے۔پیٹو میاں کے پاس آکر پوچھنے لگے، تو انہوں نے صاف صاف کہہ دیا کہ میں نے مٹھائی کھائی ہے۔پیٹو میاں ہاضمے کے چورن سے ٹھیک نہ ہوسکے، رات بھر ان کی طبیعت خراب رہی۔صبح ہوتے ہی ڈاکٹر کو بلایا گیا، تو پتہ چلا کہ پیٹو میاں کہیں اندھیرے میں مٹھائی کے ساتھ صابن بھی کھا گئے ہیں۔پیٹو میاں نے یہ سنا تو زور زور سے چلانا شروع کردیا۔مجھے بچاؤ، میں کبھی چوری کی مٹھائی نہ کھاؤں گا۔اس کے بعد انہوں نے اللہ سے دعا مانگی۔انہیں چند روز میں آرام آگیا، اور انہوں نے چوری سے توبہ کر لی۔پھر ایک روز پیٹو میاں دوستوں کے ساتھ چڑیوں کے شکار کو گئے، تو ایک مداری کا بھالو رسی تڑوا کر باغ میں پہنچ گیا۔پیٹو میاں کے کچھ دوست تو بھاگ گئے اور باقی درخت پر چڑھ گئے۔اب پیٹو میاں کی شامت آگئی۔وہ درخت پر چڑھ نہ سکے۔ان سے دوڑا بھی نہ جارہا تھا۔وہ ہانپتے کانپتے ایک جھاڑی کے پیچھے چھپ گئے۔اتنے میں لوگوں کا شور سنائی دیا۔دوڑو، پکڑو، جانے نہ پائے۔پھر بندوق چلنے کی آواز آئی۔

پیٹو میاں نے جھاڑی کی اوٹ سے جھانکا، تو بھالو زخمی ہو کر زمین پر پڑا تڑپ رہا تھا۔پیٹو میاں اکڑفوں دکھاتے ہوئے جھاڑی سے باہر نکلے۔اس وقت تک بہت سے لوگ وہاں پہنچ چکے تھے۔

جان بچی، سو لاکھوں پائے پیٹو میاں نے اللہ کا پھر شکر ادا کیا۔گھر آکر نمازی پڑھی اور لگے دعائیں کرنے، یا مولا، میرے موٹے پیٹ پر رحم کر امی، پیٹو میاں کی زبانی یہ دعا سن کر ٹھہر گئیں اور بولیں تم اگر وعدہ کرو کہ کم کھایا کروگے، تو تمہاری دعا ضرور قبول ہوگی۔

پیٹو میاں نے مصلے پر بیٹھ کر وعدہ کیا کہ وہ آئندہ سے بدپرہیزی نہیں کریں گے۔

وہ دن اور آج کا دن، پیٹو میاں اسکول سے کبھی نہیں بھاگے اور نہ ہی چڑیوں کا شکار کرنے جاتے ہیں، کم کھاتے ہیں اور کم بولتے ہیں، جھوٹ نہیں بولتے اور نہ ہی سکول سے چھٹی کرتے ہیں۔صبح سویرے اٹھتے ہیں۔نماز پڑھتے ہیں اور یہ دعا ضرور مانگتے ہیں کہ اللہ میاں میرے پیٹ کو چھوٹا کردے۔

سنا ہے کہ پیٹو میاں کی دعا ابھی تک قبول نہیں ہوئی۔

ان دنوں پیٹو میاں ہر وقت یہ نظم گاتے رہتے ہیں؎

میں نہیں ہوں پیٹو بھائی

ہردم چرنا کام تھا میرا

اب کھاتا ہوں بس دودھ ملائی

لیکن پھر بھی حال وہی ہے

ڈھنگ وہی ہے چال وہی ہے

پیٹو میاں ویسے کے ویسے ہی ہیں۔آج کل انہیں یہ غم کھائے جارہا ہے کہ میں موٹا ہوں۔اسی غم میں وہ اور بھی موٹے ہوتے جارہے ہیں۔

جاتے سال کی آخری شام تھی، شدت کی سردی اور کچھ اندھیرا چھایا ہوا تھا اور تیز برفباری ہو رہی تھی۔ٹھنڈ اور اندھیرے میں ایک ننھی غریب لڑکی، ننگے سر اور ننگے پاؤں، گلیوں میں بھٹکتی چکر لگا رہی تھی۔یہ بھی درست ہے کہ جب وہ گھر سے نکلی تھی تو اس نے سلیپر پہن رکھے تھے۔وہ کچھ زیادہ قابل استعمال نہیں تھے۔وہ بہت برے تھے۔اتنے برے کہ اصل میں وہ اس کی ماں کے پاؤں میں پورے آتے تھے اور گلیوں میں چکر لگاتے، دوڑتے ہوئے وہ بھی اس سے تب کھو گئے جب اس نے دو چھکڑوں سے بچنے کی کوشش کی جو کہ اپنی پوری رفتار سے آ رہے تھے۔ایک سلیپر کو تو وہ تلاش نہ کر سکی اور دوسرے کو ایک لڑکے نے اچک لیا اور یہ کہتا ہوا بھاگ گیا کہ جب اس کے بچے ہوں گے تو وہ اسے ایک جھولنے کے طور پر استعمال کرے گا۔تب چھوٹی لڑکی کو ننگے پاؤں ہی چلنا پڑا جو سردی کی وجہ سے کافی سرخ اور نیلے پڑ گئے تھے۔ایک پرانے رومال میں اس نے ماچس کی ڈبیاں باندھ رکھی تھیں اور کچھ ہاتھوں میں پکڑ رکھی تھیں۔کسی ایک نے بھی سارے دن میں اس سے ایک بھی ماچس نہیں خریدی تھی اور نہ ہی کسی نے اسے ایک پیسہ تک دیا تھا۔وہ ٹھنڈ سے کانپتی، پیٹ سے بھوکی ادھر ادھر چکر لگا رہی تھی۔اس کے خوبصورت لمبے گھنگھریالے بال جو شانوں تک لہراتے تھے، ان پر برف کے گالے مسلسل گر رہے تھے۔لیکن ان کی اسے کوئی پرواہ نہیں تھی۔

ہر ایک کھڑکی سے روشنیاں چمک رہی تھیں اور راج ہنس کے بھنے ہوئے گوشت کی بہت ہی ذائقہ سے خوشبو پھیلی ہوئی تھی کیونکہ یہ نئے سال کی پہلی شام تھی۔ہاں، نئے سال کی پہلی شام!یہ اسے یاد تھا۔ایک سرائے کے کونے میں، دو گھروں کے درمیان، جن میں سے ایک دوسرے سے کچھ فاصلے پر تھا، وہ گٹھڑی کی طرح نیچے بیٹھ گئی اس نے اپنے آپ کو سنبھالا اور اپنے چھوٹے چھوٹے پیروں کو اپنے نیچے کر لیا۔لیکن وہ ٹھنڈ کو خود سے دور نہ رکھ سکی اور وہ گھر جانے کی توہمت ہی نہیں کرسکتی تھی۔کیونکہ اس نے ایک بھی ماچس نہیں بیچی تھی اور اس کے پاس گھر ساتھ لے جانے کے لئے ایک پیسہ تک نہیں تھا۔کیونکہ اس نے تو آج کچھ بھی نہیں کمایا تھا۔اس کا باپ یقیناً اسے مارے گا۔یہ اس کی سوچ تھی اور پھر اس وقت جہاں وہ بیٹھی تھی یہاں بھی اتنی ہی سردی تھی جتنی کہ اس کے گھر میں تھی۔کیونکہ ان کے پاس سر چھپانے کو صرف ایک چھت ہی تو تھی اور اس میں سوراخ تھے جنہیں بھوسے سے بند تو کر دیا گیا ہوا تھا لیکن ان سے ہوا کا خاصا گزر رہتا تھا۔اس کے ننھے ہاتھ ٹھنڈ سے کم و بیش جم گئے تھے۔اوہ!اگر وہ ماچس کی ایک تیلی نکال کر اسے دیوار سے رگڑ کے جلا سکے تو شاید جلتی ہوئی دیا سلائی اس کی انگلیوں کو گرم کرنے میں کچھ مدد کرے۔اس نے ایک تیلی نکالی۔۔۔اسے دیوار سے رگڑا اور ایک شعلہ نکلا!اس سے کچھ حرارت ملی اور ایک چھوٹی موم بتی کی طرح روشنی بھی، وہ اپنے ہاتھ کو اس کے اوپر رکھے ہوئے تھی۔یہ ایک عجیب روشنی تھی۔چھوٹی لڑکی نے محسوس کیا کہ جیسے وہ لوہے کے ایک بڑے چولھے کے پاس بیٹھی تھی۔کیسی آگ جلی تھی!یہ اتنی خوبصورت اور گرم لگ رہی تھی کہ بچی نے اپنے پاؤں باہر نکال لیے تاکہ وہ بھی کچھ گرم ہوجائیں۔لیکن، پھو!ماچس کا شلعہ جلد ہی بجھ گیا، چولھا غائب ہو گیا اور صرف ماچس کی آدھ جلی تیلی اس کے ہاتھ میں باقی رہ گئی۔

اس نے ایک اور تیلی کو دیوار سے رگڑا۔اس سے ایک شعلہ نکلا اور اس کی روشنی پڑی۔دیوار پر وہ جگہ ایک ایسے گھونگھٹ کی طرح بن گئی جس کے آرپار دیکھا جا سکے۔وہ کمرے کے اندر دیکھ سکتی تھی۔میز پر برف جیسا سفید کپڑا بچھا تھا، جس پر چینی کے عمدہ برتن سجے تھے اور سیبوں اور خشک کھجوروں کے مکے میں بھنا ہوا بھاپ چھوڑتا ایک راج ہنس اور ان سب سے بڑھ کر بہت ہی عجیب و حیرتناک بات یہ کہ راج ہنس طشتری سے اچھل کر فرش پر اتر کر جھومتے ہوئے چھوٹی لڑکی کی جانب چلنے لگا تھا۔اس کی چھاتی میں کھانا کھانے والی ایک چھری اور ایک کانٹا گبھا ہوا تھا۔تب ماچس کی تیلی بجھ گئی اور اب وہاں ننھی بچی کے سامنے کچھ بھی نہیں تھا، ہاں، صرف ایک موٹی، گیلی ٹھنڈی دیوار!

اس نے ایک اور تیلی جلائی اور اب اس نے اپنے آپ کو ایک خوبصورت کرسمس ٹری کے نیچے پایا۔یہ ایک بڑا کرسمس ٹری تھا اور یہ ان سب چیزوں سے زیادہ خوبصورتی سے سجا ہوا تھا جو اس نے شیشے کے دروازے سے امیر تاجر کے گھر کے اندر دیکھیں تھیں۔اس کی سبز شاخوں پر ہزاروں شمعیں جل رہی تھیں اور رنگین تصویریں بالکل ویسی تھیں جیسی اس نے دوکان کی کھڑکی میں دیکھی تھیں۔ننھی لڑکی نے ان کی طرف ہاتھ بڑھایا اور تیلی بجھ گئی۔

کرسمس کی روشنیاں بلند سے بلند ہوتی گئیں اور وہ اسے آسمان کے ستاروں کی طرف دکھائی دینے لگیں۔پھر اس نے ایک تارے کو گرتے دیکھا۔اس کے پیچھے آسمان پر روشنی کی ایک لمبی لکیر تھی۔کوئی مر رہا ہے ننھی لڑکی نے سوچا۔اس کی بوڑھی ماں، وہی ایک تو تھی جو اس سے محبت کرتی تھی۔لیکن اب وہ مر چکی تھی۔اسی نے اسے بتایا تھا کہ جب کوئی تارہ گرتا ہے تو کوئی روح خدا کی طرف جا رہی ہوتی ہے۔

اس نے ایک اور تیلی کو دیوار سے رگڑا تو اس کے اردگرد روشنی پھیل گئی جس کی چمک میں اس کی بوڑھی نانی ماں کھڑی تھی، صاف اور بڑی واضح صورت!نرم دل اور محبت سے بھرپور!!نانی ماں ننھی بچی چلائی۔آؤ، مجھے بھی اپنے ساتھ لے چلو، میں جانتی ہوں تم دور چلی جاؤگی تیلی بجھ جائےگی، تم گرم چولھے کی طرح غائب ہو جاؤگی، بھنے ہوئے راج ہنس کی طرح اور بڑے درخشاں کرسمس ٹری کی طرح۔اس نے جلدی سے باقی ساری تیلیوں کو جلا دیا، کیونکہ وہ نانی ماں اتنی بڑی اور بہت ہی خوبصورت دکھائی دینے لگی تھی۔اس نے ننھی لڑکی کو اپنی بانہوں میں اٹھایا اور وہ دونوں زمین سے اوپر بہت اوپر، مزے لینے کے لئے وہاں اڑگئیں جہاں نہ ٹھنڈ تھی، نہ بھوک اور نہ درد، کیونکہ وہ خدا کے حضور میں تھیں!

اگلی صبح پوپھٹنے پر غریب ننھی لڑکی دیوار کے ساتھ لگی بیٹھی ہوئی تھی، اس کے گال پیلے پڑ چکے تھے اور منہ پر مسکراہٹ تھی۔وہ سال کی آخری شام، ٹھنڈ سے جم کر مر گئی تھی۔نئے سال کا سورج نکلا اور اس نے ایک چھوٹی میت پر روشنی بکھیر دی۔بچی ابھی تک بیٹھی تھی، اس کے ہاتھ میں ابھی تک تیلیاں تھیں، جن میں سے ایک پورا بنڈل جلا ہوا تھا۔اس نے خود کو گرم رکھنے کی کوشش کی تھی!، کسی نے کہا۔لیکن کوئی نہیں جانتا تھا کہ اس نے کتنی عجیب و خوبصورت چیزیں دیکھی تھیں اور نہ ہی کسی کو یہ معلوم تھا کہ وہ تو نئے سال کی خوشیاں منانے کے لئے اپنی نانی ماںکے پاس فردوس میں جا چکی تھی۔

ابو!کل سے میں اسکول نہیں جاؤں گا میرے بیٹے احمد نے تقریباً بستہ ایک طرف پھینکتے ہوئے کہا۔ارے، کیوں بھئی کیا ہوا؟میں نے دیوار پر لگے کلاک کی طرف دیکھتے ہوئے کہا جہاں دوپہر کا ایک بج رہا تھا۔اسکول سے چھٹی ہوگئی تھی۔احد نے کوئی جواب نہیں دیا بلکہ منہ پھلا کر میرے پاس آبیٹھا۔ارے بھئی بتاؤ تو سہی ہوا کیا ہے۔کیا ماسٹر صاحب نے مارا۔۔۔؟

نہیں۔۔۔احمد نے روٹھے سے انداز میں جواب دیا۔

تو پھر۔۔۔میں نے اس کا پچکارا۔وہ۔۔۔سورج ہے نا جو میری کلاس میں پڑھتا ہے احمد نے کہا۔

تو۔۔۔میں نے اس کی طرف سوالیہ نظروں سے دیکھا۔

اس نے آج پھر میرا کھانا کھا لیا۔۔۔بھکڑ کہیں کا احمد نے کہا۔

پھر کیا ہوا بیٹا وہ تمہارے ساتھ ہی تو پڑھتا ہے، اگر اس نے تمہارے لنچ بکس میں سے کچھ لے لیا تو کوئی بات نہیں میں نے پیار سے سمجھایا۔وہ اپنا لنچ بکس نہیں لاسکتا ہے کیا؟احمد نے تنک کر کہا۔

کوئی بات نہیں کل تم اس کے لنچ بکس میں کھا لینا میں نے کہا۔

وہ اپنا لنچ بکس کبھی نہیں لاتا احمد نے غصے سے کہا۔

اچھا۔۔۔کل میں تمہارے اسکول آؤں گا۔تمہارے ماسٹر سے بات کروں گا۔۔۔ٹھیک ہے!

میں نے اسے ٹال دیا۔اور۔۔۔اور میری ربڑ پنسل بھی بستے میں سے نکال لیتا ہے احمد نے مزید شکایت کی۔

اچھا۔۔۔اچھا میں کل دیکھ لوں گا میں نے کہا۔

اتنے میں اس کی امی کمرے سے باہر آگئی۔اجی آپ اس کی کیا سنتے ہیں۔۔۔یہ تو روز اسی طرح کی شکایتیں کرتا ہے، ویسے اگر آپ کل جائیں گے تو پتا کرنا کون بچہ ہے جو احمد کو تنگ کرتا ہے؟

نماز کا وقت ہوگیا تھا میں نے اٹھتے ہوئے کہا ٹھیک ہے۔۔۔

اگلے روز میں احمد کے اسکول جانے کے ایک گھنٹے بعد اس کے اسکول جاپہنچا۔اسکول پاس ہی تھا، اس لیے تقریباً سارے ماسٹر مجھے جانتے ہی تھے۔میں احمد کے انچارج سے ملا اور انہیں مختصراً بتایا۔انہوں نے فوراً ایک لڑکے کو بلایا اور ساتھ میں احمد کو لانے کو کہا۔کچھ دیر بعد دونوں آگئے۔

کیا یہی ہے لڑکا؟انچارج صاحب نے احمد کی طرف دیکھتے ہوئے کہا۔

جی سر۔۔۔احمد نے تصدیق کی۔سورج۔۔۔خبردار جو آئندہ تمہاری شکایت آئی انچارج نے اسے گھرکا۔ارے۔۔۔نہیں نہیں ماسٹر جی میرا مطلب یہ نہیں تھا میں تو صرف جاننا چاہتا تھا کہ ایسا کیوں کرتا ہے یہ بچہ میں نے دخل اندازی کی تم لوگ جاؤ بیٹا

وہ دونوں اپنی اپنی سیٹ کی طرف بڑھ گئے۔احمد مایوس تھا شاید وہ امید کر رہا تھا کہ سورج کو مار پڑے گی۔

میں انچارج کو ایک طرف لے گیا۔انچارج نے کرسی پر بیٹھے ہوئے مجھے بھی کرسی پیش کی۔کیا بتاؤں رمضان صاحب۔۔۔سورج اور اس جیسے دو تین اور بچے ہیں غریب گھروں کے۔والدین مزدوری کرتے ہیں مگر اتنا پورا نہیں پڑتا کہ روزمرہ کی ضرورتوں کو پورا کرسکیں، اکثر میں جیب سے ان بچوں کو کاپی پنسل لے کر دیتا ہوں یا پھر آپ جیسے کسی ہمدرد سے بستہ اور وردی کا انتظام کروا دیتا ہوں انچارج نے تفصیل سے بتایا۔کوئی بات نہیں ماسٹر جی آپ آئندہ بھی مجھ سے کہہ دینا کچھ دیر ادھر ادھر کی باتیں کرنے کے بعد میں وہاں سے اٹھ آیا۔

گھر آکر میں نے احمد کی ماں کو بتایا۔اس نے بھی ہمدردی جتائی۔دوسرے روز احمد کے اسکول جانے کے فوراً بعد میں اسکول کے گیت پر جا پہنچا۔ابھی بچے آرہے تھے۔میری نظریں سورج کو ڈھونڈ رہی تھیں۔مجھے پتا تھا کہ وہ دو محلے چھوڑ کے اسکول آتا ہے جیسا کہ کل انچارج نے بتایا تھا۔اچانک مجھے سورج آتا دکھائی دیا جیسے ہی وہ نزدیک پہنچا میں نے اسے آواز دی۔

سورج۔۔۔یہاں آؤ وہ مجھے دیکھ کر گھبرایا ڈرو نہیں بیٹے یہاں آؤ میں نے اسے تسلی دی۔وہ میرے پاس آگیا۔میں نے ہاتھ میں پکڑے دو پیکٹ اسے دیتے ہوئے کہا اس میں ایک پیکٹ احمد کے لئے اور دوسرا تمہارا ہے۔اس میں ٹافیاں اور بسکٹ ہیں۔۔۔سمجھے اس نے میری طرف ناسمجھی کے عالم میں دیکھا۔میں نے مزید کہا بیٹے یہ تم نے احمد کو اپنی طرف سے دینا ہے اور کچھ نہیں کہنا ہے۔۔۔ٹھیک ہے۔۔۔جی۔۔۔اس نے کہا اور اسکول کے اندر چلا گیا۔اس نے ایک بار پلٹ کر میری طرف دیکھا، اس کے چہرے پہ مجھےہلکی سی خوشی نظر آئی۔دوپہر کو کھانا کھاتے ہوئے میں نے کلاک کی طرف دیکھا ایک بجنے والا تھا۔احمد کی چھٹی ہونے والی تھی۔کچھ دیر کے بعد اچانک دروازہ کھلا اور احمد لگ بھگ دوڑتا ہوا میری طرف آیا ابو جی۔۔۔ابو جی اس نے بستہ ایک طرف رکھتے ہوئے کہا۔

ارے بھئی کیا ہوا؟میں نے پوچھا۔

ابوجی۔۔۔وہ سورج ہے نا۔۔۔پتا ے اس نے آج کیا کیا!میں نے انجان بن کر پوچھا کیا۔۔۔؟اس نے آج مجھے گفٹ دی احمد نے خوشی سے کہا۔

ہوں۔۔۔تو تمہاری دوستی سورج سے ہوگئی میں نے اسے چھیڑا جی ابو۔۔۔وہ بہت اچھا ہے، اب وہ میرا دوست بن گیا ہے احمد نے کہا۔

ٹھیک ہے بیٹے، اب اس سے لڑنا نہیں اور اگر وہ کھانے کی کوئی چیز مانگے تو دے دینا۔

ٹھیک ہے۔۔۔میں نے اس کو پاس بٹھاتے ہوئے کہا۔

جی ابو، اب میں پنا لنچ بکس بھی اسے دوں گا۔

ارے نہیں، آدھا دینا ورنہ۔۔۔تمہاری امی خفا ہوںگی یہ سن کر احمد ہنسنے لگا۔

دانیال جب ناراض ہوتے ہیں تو منہ پھُلا کر کونے میں کھڑے ہوجاتے ہیں۔آج کل وہ چھٹیوں میں اپنی دادی کے پاس آئے ہوئے تھے۔برسات کا موسم شروع ہوگیا تھا۔بادل خوب امنڈ کر آئے۔پھر بارش ہونے لگی۔دانیال باہر جاکر بارش میں بھیگنا چاہتے تھے۔دادی نے منع کردیا۔موسم کچھ ایسا ہورہا تھا کہ کبھی سخت گرمی تو کبھی مرطوب ہوا۔کچھ لوگوں کو کھانسی نزلہ ہورہا تھا۔دادی نے کہابھیگنے سے بیمار پڑگئے تو چھٹیاں غارت ہوجائیں گی۔بس دانیال منہ پھلا کر ایک طرف کو کھڑے ہوگئے۔

دوپہر کے کھانے کا وقت تھا۔کھانا میز پر آچکا تھا۔دادی نے آواز لگائی۔آؤ بچے کھانا کھالو۔دیکھو نسیمہ آپا نے گرم گرم پھولی ہوئی روٹیاں پکائی ہیں۔

ایسی گول اور پھولی ہوئی ہیں جیسے دانیال بھیا کا منہ۔نسیمہ نے انھیں چھیڑا۔

دانیال کو بھوک لگی ہوئی تھی۔گرم گرم پھولی پھولی روٹیوں کی بات سن کر وہ غصہ بھول گئے اور ٹیبل پر آگئے۔

پہلے جاکر ہاتھ دھویے۔دادی نے تنبیہ کی۔کھانے سے پہلے ہاتھ خوب اچھی طرح دھو لینے چاہییں۔دانیال بھاگ کر واش بیسن پر چلے گئے۔صابن لگا کر ہاتھ اچھی طرح دھوئے پھر رنگ میں لگی چھوٹی تولیہ سے پونچھ کر آگئے۔تب نسیمہ نے ان کی پلیٹ میں توے سے اتاری پھولی ہوئی روٹی لاکر ڈالی۔دانیال کی پسند کا انڈے آلو کا سالن بھی تھا۔

بہت گرم ہے۔دانیال نے پھولی ہوئی روٹی میں انگلی ماری۔بھاپ سے انگلی میں جلن محسوس ہوئی۔جلدی سے اسے منہ میں ڈال لیا۔اب روٹی پچک چکی تھی۔

دادی۔دادی۔روٹی کیوں پھولتی ہے۔

یہ اچھا سوال پوچھا تم نے۔دادی نے کہا۔پہلے کھانا کھالو، پھر بتاتے ہیں۔

کھانا کھالینے کے بعد دادی نے بتایا۔

تمہیں معلوم ہے روٹی عام طور پر گیہوں کے آٹے سے بنتی ہے۔

معلوم ہے دادی۔کچن میں کنستر بھر کر گیہوں کا آٹا رکھا ہے۔

ہاں۔اسٹور روم میں گیہوں بھی ہے جو گاؤں سے آیا ہے۔آٹا ختم ہوگا تو اسے لِپوا کر آٹا بنوا لیا جائے گا۔روٹی پکانے سے پہلے اس آٹے کو گوندھا جاتا ہے۔

دانیال نے سر ہلایا۔جانتے ہیں دانیال اکثر کچن میں گھسے رہتے تھے۔

گیہوں میں ایک چیز ہوتی ہے جسے گلوٹن () کہتے ہیں۔یہ ایک قسم کا پروٹین ہوتا ہے۔تم ابھی چوتھے اسٹینڈرڈ میں ہو۔اگلے سال شاید تمھیں پروٹین کے بارے میں کلاس میں بتایا جائے۔بہرحال اس پروٹین کی وجہ سے آٹے میں لچک پیدا ہوتی ہے اور وہ کھینچا جاسکتا ہے۔تم نے نسیمہ آپا کو یا ہمیں روٹی بیلتے دیکھا ہوگا۔لچک کی وجہ سے ہی روٹی بڑھتی ہے۔بہت سے لوگ تو بہت بڑی بڑی روٹیاں بنا لیتے ہیں۔

جیسے رومالی روٹی جو ہم نے ہوٹل میں کھائی تھی۔

شاباش۔ٹھیک بتایا۔دادی نے کہا۔

آٹے کو لوچ دار بنانے کے علاوہ یہ پروٹین اس میں ایک جال سا بنا دیتا ہے۔اس کے ننھے ننھے خانوں میں گیس کے بلبلے پھنس جاتے ہیں۔روٹی جب توے پر ڈالی جاتی ہے تو گرمی سے بھاپ بنتی ہے۔یہ بھاپ گلوٹین کے ننھے ننھے خانوں کو پھلا کر اوپر کی طرف دھکیلتی ہے اور روٹی پھول جاتی ہے۔

دانیال نے سر ہلایا۔جیسے وہ اچھی طرح سمجھ گئے ہوں۔گرمی سے روٹی کے اندر بھاپ بنتی ہے۔وہ آٹے میں موجود گلوٹین کے جال کو اوپر کی طرف دھکا دیتی ہے۔اسی سے روٹی پھول جاتی ہے۔انھوں نے دوہرایا۔اور بولے ارے دادی پوریاں بھی تو پھولتی ہیں ا ور گول گپّے بھی۔

وہ بھی اسی اصول کے تحت پھولتے ہیں۔فرق یہ ہے کہ انھیں گرم تیل سے گرمی ملتی ہے۔وہ تیل میں تلے جاتے ہیں۔

رات کے کھانے میں پوری کھلائیں گی دادی؟دانیال نے کہا۔

ضرور۔بشرطیکہ تم ساتھ میں ہری سبزی بھی کھاؤ۔ہری سبزی صحت کے لیے بہت فائدہ مند ہے۔اسے کھانے کو کہا جائے تو روٹی کی طرح منہ مت پھلانا۔دادی نے پیار سے سر پر چپت لگاتے ہوئے کہا۔

کہتے ہیں گرمی کی دوپہر اور سردی کی چاندنی ضائع ہو جاتی ہے۔مگر اس کا یہ مطلب بھی تو ہو سکتا ہے کہ سردی کی دوپہر میں اور گرمی کی چاندنی میں لوگ پورا لطف لیتے ہیں۔

ہوگی یہ کہاوت بڑوں کے لئے، ہمارے لیے تو ساون سوکھے نہ بھادوں ہرے، ہر موسم کا ہر سمے پر برابر ہے۔ایک ایسی ہی دوپہر کی بات ہے۔

گرمی کی چلچلاتی آگ برساتی دوپہر۔۔۔ابا کی گرج دار آواز گونجی راشد!خبردار جو تو باہر نکلا!ٹانگیں توڑ دوں گا۔

ادھر امی کے انداز میں مامتا جھلک رہی تھی۔راشد بیٹے، باہر بڑی گرمی ہے۔آگ برس رہی ہے۔چپ چاپ سو جاؤ۔چار بجے نکلنا۔سمجھے!

میں نے دونوں کو نصیحت دل و جان سے سنی اور چپ سادھے پڑا رہا۔تھوڑی ہی دیر میں ابا کی خرخر نے اعلان کر دیا کہ انہوں نے تو لمبی اور گہری کھینچ لی۔آدھا اطمینان تو ہو گیا۔اب باقی آدھے کے لئے میں نے چوہے کی طرح ذرا سی گردن تکیہ سے اٹھا کر امی کی طرف دیکھا، تو ان کے چہرہ پر پڑا ہوا دوپٹہ منہ کے پاس سے ہر سانس کے ساتھ پھر پھر اڑتا دکھائی دیا۔اب پورا اطمینان ہو گیا۔وہ بھی سوچکی تھیں۔ہم نے دو ایک کروٹیں لیں۔کھوں کھوں کھٹ کھٹ۔دو ایک بار کھانس کر اندازہ کیا اور جب دیکھا کہ میدان صاف ہے تو سرک سرک کر دروازے کے پاس آکر ذرا سا پٹ سرکایا اور آخر باہر نکل ہی آئے۔

باہر کی گلی میں یاروں کا مجمع پہلے سے موجود تھا۔کیسی گرمی اور کہاں کی آگ۔۔۔ہمارے لئے تو گلی کی آب و ہوا گل گلزار سے کم نہ تھی۔شاہد، کمو، نیاز اور وہ محلے کا دادا غفران، سبھی موجود تھے۔بس ابھی ارشاد اور خالد نہیں آئے تھے۔شاید وہ دونوں ابھی اماں ابا کے قید خاے سے نہ نکل سکے ہوں۔اے لو!وہ دونوں بھی آتے نظر آئے۔

سب جمع ہو گئے اور ایک مکان کے سائے میں سر جوڑ کر بیٹھ گئے۔یہی طے نہیں ہو رہا تھا کہ آج کا یہ سہانا وقت گذارا کیسے جائے۔

دیکھتے ہی دیکھتے کمو اور نیاز گروپ سے نکلے اور پاس ہی گھڑی رامو کی ٹھیلی پر جا بیٹھے۔رامو صبح کو اسی ٹھیلی پر منڈی سے سبزی لاد کر خود ہی کھینچ کر لاتا تھا اور دن بھر بیچتا تھا۔یوں تو وہ ٹھیلی بیلوں یا خچروں کو کھینچنے کی تھی مگر رامو غریب کے پاس جانور کہاں۔۔۔وہ خود ہی ان کی جگہ یہ محنت کرتا تھا۔سبزی دوکان پر لگاکر ٹھیلی اس جگہ کھڑی کر دیتا۔پھر وہ دن بھر یہیں کھڑی رہتی۔

نیاز اور کمو ٹھیلی پر جا بیٹھے۔ان کو دیکھ کر ہمیں سوجھی کہ چلو دو دو دوست اس پر بیٹھیں اور باقی مل کر اسے کھینچیں۔آج یہی سہی، گلی کے چکر لگائیں گے۔

کھیل اچھا تھا، باری شروع ہو گئی۔کھڑنجے کی گلی میں کھڑبڑ کھڑبڑ ٹھیلی چلنے لگی۔

دو چکروں کے بعد ہی شامت کا مارا ایک گدھا گلی میں آنکلا۔اب کیا تھا ہماری تو عید ہو گئی۔اب شاہد اور خالد کی باری تھی۔دونوں ڈٹ کر ٹھیلی پر جم گئے۔کمو بھاگ کر اپنے گھر سے بھینسوں کی رسی اٹھا لایا۔سب نے مل کر گدھے کو ٹھیلی میں جوڑ دیا۔دلشاد نے ہلکی سی ٹٹخاری دی اور گدھا مستی سے ٹھیلی لے کر چلتا بنا۔شاہد اور خالد ہاتھ اٹھا اٹھا کر ٹھیلی پر ناچنے کودنے لگے۔

ساون کے نظارے ہیں۔آہا آہا کی تانی گلی میں گونجنے لگیں۔اچانک نہ جانے کہاں سے میرے ہاتھوں میں ایک ڈنڈا آ گیا۔کچھ دیر تک میں اسے اپنے ہاتھ میں لئے اپنی باری کے لئے ٹھیلی کے پیچھے پیچھے دوڑتا رہا۔مگر جیسے ہی میں نے سامنے آکر گدھے کو مارنے کے خیال سے ڈنڈا ذرا اوپر اٹھایا تو اس کے سائے سے ہی گدھا پہلے کچھ بدکا، اچھلا کودا اور پھر جو بھاگا ہے تو یہ جاوہ جا۔شاہد اور خالد آرام سے غافل بیٹھے ہوئے تھے۔اب جو اچانک یہ آواز آئی اور ٹھیلی کھڑنجے پر کودنے لگی تو پہلے خالد اور اس کے اوپر شاہد چاروں نے خانے چت، نیچے آ رہے اور گدھا تھا کہ ٹھیلی لئے کھڑ بڑ کھڑ بڑ بھاگا ہی چلا گیا اور ہم میں سے ہر ایک جدھر منہ اٹھا، بھاگ کھڑا ہوا۔کیسی باری کہاں کی ٹھیلی۔

میرا گھر پاس ہی تھا۔اپنی چھت پر چڑھ کر دیکھا تو شاہد اور خالد منہ لٹکائے لنگڑاتے چلے آ رہے تھے۔اور دور بہت دور، رامو گدھے کے منہ سے رسی کھول کر اپنی ٹھیلی ایک طرف کھڑی کر رہا تھا اور شاید ہم شیطانوں کو منہ بھر کر گالیاں بھی دے رہا تھا۔بات آئی گئی ہوگی میں چپکےچپکے چھت کے نیچے آیا اور کمرے میں جاکر لیٹ گیا۔

مگر اصل مزہ تو دوسرے دن آیا، کوئی دن میں دو بجے تھے۔میں اسکول سے آکر بیٹھا ہی تھا، اچانک ابا کے کمرے میں کچھ کھسر پھسر سنائی دی ابا کسی کو جواب دے رہے تھے۔

جی جی، میں دیکھ لوں گا، ذرا اسکول سے آنے دیجئے اسے۔

ارے یہ تو میرے ہی بارے میں کوئی معاملہ ہے!گھر میں اور کون اسکول جاتا ہے۔

میں اسی ادھیڑ بن میں تھا، ادھر ابا اندر داخل ہوئے اور لگے گرجنے۔کیوں؟جب میں نے منع کیا تھا کہ دوپہر میں باہر مت جانا، تو تم کیوں گئے۔مگر تمہارا سب سے بھیانک جرم یہ ہے کہ ایک غریب کی ٹھیلی کو تم نے توڑ ڈالی، جس کی اس نے اپنا اور اپنے بچوں کا پیٹ کاٹ کر مرمت کروائی ہے۔

جرم کی یہ چارج شیٹ میں ڈرا سہما سن رہا تھا اور سزا کے اعلان کے خوف سے کانپ رہا تھا مگر یہ آخری جملہ سن کر تو سناٹے میں آ گیا۔ڈرتے ڈرتے بولا۔

مگر ابا جان یہ سب آپ سے کس نے کہا؟

ابا نے آنکھیں نکال کر زور کی گھڑکی کی۔نالائق!تو کیا تم یہ سمجھتے ہو کہ تم جو چاہے کرتے پھرو۔مجھے خبر بھی نہ ہوگی۔ابھی ابھی محلے کے بندومیاں ساری رپورٹ دے کر گئے ہیں۔

میں نے اقبال جرم کے طور پر سر جھکا لیا۔مگر ایک خیال۔ایک اصل بات میرے دل میں چٹکیاں لے رہی تھی۔وہ راز، وہ خیال وہ بات بار بار میرے ہونٹ تک آتی تھی کہ ابا سے کہہ دوں۔مگر نہ جانے کون سا احساس تھا جو زبان پکڑ لیتا تھا۔آخر میں کچھ نہ کہہ سکا اور ہاتھ جوڑ کر ابا سے معافی مانگ لی۔جان تو بچے۔پھر بھی چلتے چلاتے ابا نے دو ہاتھ جھاڑ ہی دیئے۔

شام کو چائے کی میز پر اچانک ابا کا ہاتھ بڑھا اور بڑی محبت سے میرے سر پر آکر رک گیا۔میں نے ان کی طرف دیکھا تو ان کی آنکھوں میں شفقت کا بے پناہ سمندر موجیں مار رہا تھا۔

بیٹا راشد!رامو ٹھیلی والا آیا تھا۔اس نے بتایا کہ تم نے اس پر ترس کھا کر اپنے دوستوں سے چندہ کیا اور اس کی ٹھیلی بنوا دی ہے!

بیٹے میں تمہارے اس جذبے سے بہت متاثر ہوں، شرارت کا تو کچھ نہیں۔لڑکے شرارت کرتے ہی ہیں، مگر شرارت کے ساتھ تمہارا یہ جذبہ قابل قدر ہے۔

اور پھر میں تمہیں ایک غلط بات پر ڈانٹتا پھٹکارتا رہا اور تم سب کچھ چپ چاپ سنتے رہے۔شاباش!دیکھا تم نے انہوں نے اماں کی طرف اشارہ کیا اور مجھے گلے لگا لیا۔

ان کے یہ لفظ میرے دل میں ایک گدگدی سی پیدا کر رہے تھے اور مجھے نہ ٹھیلی دوڑانے میں وہ لطف ملا تھا نہ رامو کی دعائیں سن کر جیتنا ابا کے منہ سے شاباش سن کر اس وقت محسوس ہو رہا تھا۔

سہیل جب آٹھویں جماعت پاس کرکے نویں جماعت میں گیا تو اس کے امی ابّا بہت خوش ہوئے۔سہیل کے دوسرے رشتے دار تو بہت دور دور رہتے تھے مگر دو چچا اسی شہر میں تھے اور ایک ساتھ رہتے تھے۔بڑے چچا شادی شدہ تھے۔چھوٹے چچا کی ابھی شادی نہیں ہوئی تھی۔سہیل کے ابّا نے جب موبائل فون پر اس کے پاس ہونے کی خوش خبری انھیں سنائی تو انہوں نے کہا کہ وہ اتوار کے روز مبارکباد دینے ان کے گھر آئیں گے۔

ان کی آمد کا سن کر سہیل کی امی بہت خوش ہوئیں اور ان کے استقبال کی تیاریوں میں لگ گئیں۔اتوار کے روز انہوں نے پلاؤ، زردہ اور کباب بنائے تھے۔ان عمدہ کھانوں کی خوشبو پورے گھر میں پھیلی ہوئی تھی۔میٹھے میں انہوں نے پستے بادام کی کھیر بنائی تھی۔وہ اس تیاری میں دوپہر ہی سے لگی ہوئی تھیں۔سہیل نے مختلف کاموں میں اپنی امی کا ہاتھ بٹایا تھا جس کی وجہ سے انھیں بڑی آسانی ہوگئی تھی۔سہیل کی یہ بہت اچھی عادت تھی کہ وہ گھر کے کاموں میں اپنی امی کا ہاتھ بٹاتا تھا۔

سب کاموں سے فارغ ہو کر سہیل نے نہا دھو کر صاف ستھرے کپڑے پہنے اور تیار ہو کر مہمانوں کا انتظار کرنے لگا۔شام کے پانچ بجے تو وہ اپنی امی کے پاس گیا اور بولا۔آپ نے تو کمال کر دیا ہے۔اتنے اچھے اچھے کھانے پکائے ہیں۔گرمیاں ہیں اگر ٹھنڈا پانی ہوتا تو مزہ آجاتا۔آپ اجازت دیں تو میں امجد لوگوں کے گھر سے ٹھنڈا پانی لے آؤں۔ان کے گھر بہت بڑا سا فرج ہے۔

اس کی امی بولیں۔نہیں بیٹا۔میں کسی کو تکلیف دینا مناسب نہیں سمجھتی۔اس کے علاوہ ہمیں یہ بھی کوشش کرنا چاہیے کہ اگر ہمارے پاس کوئی چیز نہ ہو تو ہمیں دوسروں سے نہیں مانگنا چاہیے۔اس سے عزت کم ہوتی ہے۔میں نے صبح گھڑے میں پانی بھر کر رکھ دیا تھا۔اس میں پانی بہت ٹھنڈا ہوجاتا ہے۔فرج تو ہم بھی خرید لیتے مگر جو بیسی ہم نے اس کے لیے ڈالی تھی اس کے پیسے کسی اور کام میں خرچ ہوگئے ہیں۔اب تم ماشا الله نویں جماعت میں پہنچ گئے ہو۔دو سال بال بعد الله نے چاہا تو میٹرک بھی کر لو گے۔تمہاری اگلی پڑھائی کے اخراجات کے لیے میں پھر ایک بڑی بیسی ڈال دوں گی۔

ان کی بات سن کر سہیل خاموش ہوگیا۔اسے احساس تھا کہ اس کے ابّا بہت محنت سے اپنی نوکری کر رہے تھے مگر ان کی ساری تنخواہ گھر کے اخراجات اور اس کی پڑھائی پر خرچ ہوجاتی تھی۔اس کی امی نے بہت تکلیفیں اٹھائی تھیں۔سال کے سال گزر جاتے تھے مگر ان کے نئے کپڑے بننے کی نوبت نہیں آتی تھی۔خود اس کے ابّا کے پاس صرف تین چار اچھے کپڑوں کے جوڑے تھے جو وہ آفس پہن کر جاتے تھے۔ان کے جوتے بھی بہت پرانے ہوگئے تھے مگر وہ ان ہی سے کام چلا رہے تھے۔اس نے دل میں سوچ لیا کہ وہ خوب دل لگا کر پڑھے گا اور پڑھ لکھ کر جب کسی اچھی سی نوکری پر لگ جائے گا تو اپنے گھر کو آرام دہ چیزوں سے بھر دے گا اور اپنے ماں باپ کو کسی قسم کی تکلیف نہیں ہونے دے گا۔

سات بجے مہمان آگئے۔انہوں نے سہیل کے گلے میں ہار ڈالے، پانچ سو روپے اسے انعام میں دیے۔اس کے علاوہ وہ مٹھائی بھی لائے تھے۔سہیل نے ان کا شکریہ ادا کیا۔اس کی کامیابی پر اس کی چچی بھی بہت خوش تھیں۔انہوں نے اس کے سر پر ہاتھ پھیر کر اسے بہت ساری دعائیں دیں۔

دونوں چچاؤں اور چچی کے آنے سے گھر میں خوب رونق ہوگئی تھی۔اپنے بھائیوں کو دیکھ کر سہیل کے ابّا بہت خوش تھے۔وہ انھیں لے کر بیٹھک میں آگئے اور ان سے باتیں کرنے لگے۔سہیل کی چچی کھانا لگانے میں اس کی امی کی مدد کرنے لگیں۔

سہیل بھی بیٹھک میں تھا۔اس کے چھوٹے چچا جن کا نام خالد تھا، انہوں نے بتایا کہ انھیں دبئی میں نوکری مل گئی ہے اور وہ ہفتہ دس دن میں دبئی چلے جائیں گے۔انہوں نے جب ایک چھوٹی سی ریک میں سہیل کی کہانیوں کی کتابیں دیکھیں تو بہت خوش ہوئے۔انہوں نے سہیل کو بتایا کہ انھیں بھی بچپن میں کہانیوں کی کتابیں پڑھنے کا بہت شوق تھا۔ان کے پاس بچوں کی سینکڑوں کتابیں ہیں۔ان کتابوں کو انہوں نے بچپن میں اپنے جیب خرچ کے پیسے بچا بچا کر خریدا تھا۔

سینکڑوں کتابوں کا سن کر سہیل کے منہ میں پانی آگیا اور اس کی آنکھیں چمکنے لگیں۔وہ صوفے پر کھسک کر خالد چچا کے مزید نزدیک آگیا اور اشتیاق بھری نگاہوں سے انھیں دیکھنے لگا۔

خالد چچا نے کتابوں سے متعلق اس کی دلچسپی دیکھی تو مسکرانے لگے اور بولے۔بھئی سہیل۔میں تو اب دبئی چلا جاؤں گا۔وہ کتابیں میں نے بہت مرتبہ پڑھی ہیں۔جاتے ہوئے ان کتابوں کو میں تمہیں دے جاؤں گا۔تمہیں بھی کتابوں کا بہت شوق ہے۔یہ شوق بہت مفید ہوتا ہے اور سب بچوں کو ہونا چاہیے۔اپنی معلومات بڑھانے کے لیے ہمیں مطالعہ کی عادت اپنانا چاہیے۔ایک بات ہمیشہ یاد رکھنا۔کتابیں پڑھ پڑھ کر ہمیں طرح طرح کی معلومات حاصل ہوتی ہیں۔ان معلومات کی وجہ سے ہماری خود اعتمادی میں بے پناہ اضافہ ہوتا ہے۔اس خود اعتمادی کی وجہ سے ہم ہر کسی سے ہر موضوع پر معلوماتی گفتگو کر سکتے ہیں۔خود اعتمادی کامیابی کی کنجی ہوتی ہے اور یہ زندگی میں آگے بڑھنے کے لیے نئی نئی راہیں کھولتی ہے۔

سہیل نے کہا۔خالد چچا۔آپ کا بہت بہت شکریہ۔میں نے تو کبھی سوچا بھی نہیں تھا کہ میرے پاس اتنی ساری کتابیں ہوجائیں گی۔میں تو جانے کب سے کتابیں جمع کر رہا ہوں مگر اب تک میرے پاس صرف ستائیس کتابیں ہی جمع ہوئی ہیں۔بچوں کی کتابیں مہنگی بھی تو بہت ہو گئی ہیں۔میں تو کبھی ابّا جان کے ساتھ صدر جاتا ہوں تو وہاں فٹ پاتھ پر لگی دکانوں سے پرانی کتابیں لے آتا ہوں۔وہ سستی مل جاتی ہیں۔

مجھے بہت خوشی ہے کہ تمہیں کتابیں پڑھنے کا اتنا شوق ہے۔یہ دیکھ کر بہت افسوس ہوتا ہے کہ آج کل نہ بچوں کے زیادہ لکھنے والے ہیں اور نہ ہی زیادہ پڑھنے والے ہیں۔ہمارے زمانے میں فیروز سنز، شیخ غلام علی اینڈ سنز اور مکتبہ القریش والے بچوں کی لگاتار کتابیں چھاپتے تھے۔ان کے پاس لکھنے والوں کی ایک مستقل ٹیم ہوتی تھی۔تم ان کتابوں کو پڑھو گے تو تمہیں بہت لطف آئے گا۔

ان کی بات سن کر ایک مرتبہ پھر سہیل کی آنکھیں خوشی سے چمکنے لگیں۔وہ تھوڑی دیر تک کچھ سوچتا رہا پھر بولا۔چچا خالد۔اگر آپ اجازت دیں تو میں بچوں کی ایک لائبریری کھول لوں۔ہمارے پورے علاقے بلکہ پورے شہر میں بچوں کی تو کیا بڑوں کی بھی کوئی لائبریری نہیں ہے۔ہمارے علاقے کے بچے اسکولوں سے آکر شام تک گلی محلوں میں مارے مارے پھرتے ہیں۔پارک وغیرہ تو رہے نہیں کہ ان میں جا کر کھلیں۔بس وہ ادھر ادھر ہی گھومتے رہتے ہیں۔اس آوارہ گردی کی وجہ سے وہ اچھی باتیں بھی نہیں سیکھتے ہیں۔اکثر لڑکے میٹھی چھالیہ جس میں تمباکو بھی ہوتا ہے اسے کھاتے رہتے ہیں۔وہ ایک دوسرے سے بری باتیں بھی سیکھتے رہتے ہیں۔

نا سمجھ لڑکے ہی گھر سے باہر رہنا پسند کرتے ہیں اور ایسی حرکتیں کرتے ہیں۔ویسے بھی بلا مقصد گھومنا پھرنا اچھے بچوں کا کام نہیں ہے۔اس طرح وہ بہت سی بری باتیں بھی سیکھ جاتے ہیں اور ان کا دھیان بھی پڑھائی سے ہٹ جاتا ہے۔یہ تم نے بہت اچھی بات کی ہے کہ تم ایک لائبریری کھولنا چاہتے ہو۔تمہاری اس کوشش سے دوسرے بچوں میں بھی مطالعہ کا شوق پیدا ہو گا۔ہمارے زمانے میں تو جگہ جگہ کرائے کی کتابوں کی لایبریریاں ہوتی تھیں۔ہم مزے سے کتابیں لا لا کر پڑھتے تھے۔خالد چچا نے کہا۔

مہمان تو چلے گئے مگر اس رات سہیل کو دیر تک نیند نہیں آئ۔وہ ان کتابوں کے متعلق ہی سوچے جا رہا تھا جو خالد چچا نے اسے دینے کے لیے کہی تھیں۔پھر وہ دن آ ہی گیا۔دبئی جانے سے دو روز پہلے ایک سوزوکی میں چار لکڑی کے ریک اور ڈھیروں کتابیں ان کے گھر پہنچ گئی تھیں۔

اتنی کتابیں دیکھ کر اس کی امی سنّاٹے میں رہ گئیں۔سہیل بیٹے۔ہم انہیں رکھیں گے کہاں؟گھر میں صرف دو کمرے ہیں اور ان میں بھی سامان بھرا ہوا ہے۔

سہیل کے ابّا نے محسوس کرلیا تھا کہ کتابوں کی وجہ سے سہیل بہت خوش ہے۔انہوں نے کہا۔بیگم۔تم فکر کیوں کرتی ہو۔ہمارے اس گھر میں آنے سے پہلے اس کی گیلری میں ایک کریانے کی دکان تھی جس میں اب ہم گھر کا کاٹھ کباڑ رکھتے ہیں۔ہم وہ سامان نکال کر ٹین ڈبے والے کو دے دیں گے۔سہیل کی کتابیں اس دکان میں آجائیں گی۔

اگلا ایک ہفتہ اس دکان کی صفائی ستھرائی میں لگ گیا۔اس کے ابّا نے اس میں رنگ بھی کروا دیا تھا اور ایک ٹیوب لائٹ کا بھی انتظام کردیا تھا۔گھر میں ایک چھوٹی میز اور کرسی بھی تھی، انھیں لاکر وہاں رکھ دیا گیا۔سہیل نے لکڑی کے تمام ریک دیواروں سے لگا کر ان میں بڑے قرینے سے تمام کتابیں لگا دیں۔اس نے دو ہفتے لگا کر ایک موٹے سے رجسٹر میں تمام کہانیوں کے نام اور ان سے متعلق تفصیلات بھی درج کر لی تھیں۔اس نے ایک دوسرا رجسٹر بھی بنا لیا تھا۔یہ رجسٹر ان بچوں کے نام اور پتے لکھنے کے لیے تھا جو اس سے کتابیں کرائے پر لے کر گھر جاتے۔

جس روز لائبریری کا افتتاح ہونا تھا، اس روز اس نے قرآن خوانی کا اہتمام کیا اور اپنے تمام دوستوں کو اس تقریب میں شامل ہونے کی دعوت دی۔قرآن خوانی کے بعد دعا ہوئی اور سب بچوں میں شیرینی تقسیم کی گئی۔

دوپہر کے کھانے کے بعد اس نے اس چھوٹی سی دکان کا شٹر کھول لیا۔یہ شٹر گلی میں کھلتا تھا۔یوں اس کی لائبریری کھل گئی اور وہ اپنی میز کرسی پر جم کر بیٹھ گیا۔سب بچوں کے لیے یہ ایک حیرت انگیز بات تھی۔انہوں نے نہ تو ایسی کوئی لائبریری دیکھی تھی نہ اس کے متعلق کچھ سنا تھا۔یہ ضرور تھا کہ ہر بچے کی طرح ان کو بھی کہانیاں پڑھنے کا تو بہت شوق تھا مگر مہنگی ہونے کی وجہ سے وہ انہیں خرید نہیں سکتے تھے۔اب جب انھیں پتہ چلا کہ صرف پانچ روپے دے کر وہ ایک کتاب چوبیس گھنٹے کے لیے کرائے پر حاصل کرکے گھر لے جا سکتے ہیں تو ان میں خوشی کی ایک لہر دوڑ گئی۔

زیادہ دیر نہیں گزری تھی کہ سہیل کی لائبریری پر بچوں کا رش لگ گیا۔وہ موٹے سے رجسٹر میں کتابوں کے نام اور ان کی تفصیل دیکھ کر اپنی پسند کی کتاب لیتے۔سہیل ان کا نام، گھر کا ایڈریس اور تاریخ لکھ کر کتاب ان کے حوالے کردیتا۔اگلے چند روز میں ماؤتھ پبلسٹی کی وجہ سے آس پاس کے محلوں میں بھی اس لائبریری کی خبر ہوگئی تھی اور بچے جوق در جوق آنے لگے تھے۔سہیل کو اس دوران سر کھجانے کی بھی فرصت نہیں ملی تھی۔

محلے والوں نے یہ عجیب منظر دیکھا کہ ان کی گلیوں میں اب بچوں کی وہ تعداد نظر نہیں آ رہی تھی، جو روز دیکھنے میں آتی تھی۔محلے میں ادھر ادھر گھومنے والے اکثر بچے مزے سے گھر میں بیٹھے کہانی کی کتابوں میں کھوئے رہتے تھے۔ان کی اس تعمیری مصروفیت پر ان کے والدین خوش ہوگئے تھے۔کچھ بچوں کے ابّاوں نے تو خاص طور سے لائبریری پر آکر سہیل کو اس بات کی شاباش بھی دی تھی کہ اس نے لائبریری کھول کر ان کے بچوں کو پڑھنے لکھنے پر لگا دیا تھا جس کی وجہ سے ان کی آوارہ گردی کی عادت بھی ختم ہوگئی تھی۔

چند روز بھی نہیں گزرے تھے کہ بچوں کی لائبریری دور دور تک مشہور ہوگئی۔سہیل نے یہ اندازہ لگایا کہ بچے اس کی تقریباً بیس سے پچیس کتابیں روزانہ لے کر جاتے تھے۔مہینہ ختم ہوا تو اس کے پاس اچھی خاصی رقم جمع ہوگئی۔ایک روز وہ اپنے ابّا کے ساتھ اردو بازار گیا۔وہ کتابوں اور رسالوں کی ایک بہت بڑی مارکیٹ تھی۔وہاں سے کتابوں کی خریداری پر ڈسکاؤنٹ بھی ملا کرتا تھا۔سو روپے والی کتاب پچھتر یا اسی روپے میں مل جاتی تھی۔سہیل نے وہاں گھوم پھر کر بچوں کے رسالے نونہال، تعلیم و تربیت، پھول، بچوں کی دنیا، بچوں کا باغ، آنکھ مچولی، انوکھی کہانیاں، جگنو اور بہت سی بچوں کی ناولیں خریدیں اور گھر آگیا۔یہ رسالے اور کتابیں اس نے اپنی لائبریری میں رکھنے کے لیے لی تھیں۔

اب یہ اس کا معمول بن گیا تھا۔وہ ہر ماہ اپنے ابّا کے ساتھ جا کر بچوں کے ماہ نامے اور ڈھیر ساری کہانیوں کی کتابیں خرید کر اپنی لائبریری کے ذخیرے میں جمع کرلیتا تھا۔دن بدن اس کی لائبریری میں موجود کتابوں میں اضافہ ہو رہا تھا اور دوسری طرف کرائے پر کتابیں لے جانے والے بچوں کی تعداد میں بھی بہت اضافہ ہوگیا تھا۔

سہیل نے اپنی پڑھائی لکھائی کے معمولات میں ذرا سا بھی فرق نہیں آنے دیا تھا۔وہ روز اسکول جاتا۔اسکول سے آکر ظہر کی نماز پڑھتا، کھانا کھاتا۔گھر کے کاموں میں اپنی امی کا ہاتھ بٹاتا۔انھیں کوئی سودا منگوانا ہوتا تو بھاگ کر بازار سے لے آتا اور ٹھیک تین بجے لائبریری کھول لیتا۔

عصر کی نماز کے وقت وہ بیس پچیس منٹ کے لیے لائبریری بند کرکے مسجد میں جا کر نماز ادا کرتا۔اس دوران اس کی امی اس کے لیے چائے تیار کر لیتی تھیں۔چائے کے ساتھ وہ کبھی آلو کے چپس یا پاپڑیاں تل لیتی تھیں۔ان سے فارغ ہو کر وہ پھر لائبریری کھول کر بیٹھ جاتا اور مغرب تک وہیں رہتا۔یوں بارش ہو یا سردی، اس کی لائبریری دوپہر تین بجے سے چھ ساڑھے چھ بجے تک پاپندی سے کھلتی تھی۔

رات کو جب وہ کھانے وغیرہ سے فارغ ہوجاتا تو پھر اپنا اسکول کا کام لے کر بیٹھ جاتا۔اسکول کا کام ختم کر کے وہ اپنے پچھلے سبق دوہراتا اور ان کو یاد کرتا۔پڑھتے پڑھتے رات کے بارہ بج جاتے تھے۔اسے اتنی زیادہ محنت کرتا دیکھ کر اس کی امی فکر مند رہنے لگی تھیں۔

ایک روز انہوں نے اس کے ابّا سے کہا۔سہیل نے اپنے پیچھے یہ کیا مصیبت لگا لی ہے۔اسے آرام کا ذرا بھی موقع نہیں ملتا۔آپ اس سے کہیں کہ وہ یہ لائبریری وغیرہ بند کرے اور پہلے جیسی زندگی گزارے۔مجھے تو ڈر ہے اس محنت سے وہ بیمار نہ پڑ جائے۔

میں تو اس کے اس کام سے بہت خوش ہوں۔میرے دوست اور جاننے والے جب مجھ سے ملتے ہیں اور سہیل کے اس کام کی تعریف کرتے ہیں تو مجھے بہت اچھا لگتا ہے۔وہ کہتے ہیں کہ اس لائبریری کی وجہ سے ان کے بچے ٹک کر ایک جگہ بیٹھے رہتے ہیں۔ان کے بول چال اور رویوں میں بھی بہت فرق آگیا ہے۔پہلے وہ اپنی ماؤں سے گستاخانہ انداز میں بھی بات کرلیا کرتے تھے، مگر کتابوں میں اچھی اچھی باتیں پڑھ کر ان کی یہ عادت بھی ختم ہو گئی ہے۔وہ اب اسکول سے چھٹی کرنا بری بات سمجھتے ہیں اور اپنا ہر کام ایک ٹائم ٹیبل کے مطابق کرتے ہیں۔کتابیں پڑھ پڑھ کر انھیں تعلیم کی اہمیت کا اندازہ ہوگیا ہے۔اپنے بھائی بہنوں اور دوستوں کے ساتھ ان کا برتاؤ بھی بہت اچھا ہوگیا ہے اور وہ اب لڑتے جھگڑتے بھی نہیں ہیں۔بیگم۔اب تم ہی کہو میں اسے اس اچھے کام سے کیوں روکوں؟۔

ان کی باتیں سن کر سہیل کی امی متاثر تو ہوگئی تھیں مگر پھر بولیں۔میں تو یہ سوچتی ہوں کہ اس لائبریری کے چکر میں لگ کر اس کی پڑھائی نہ رہ جائے۔

سہیل ایک سمجھدار بچہ ہے۔میں کبھی رات کو اٹھتا ہوں تو اس کے کمرے کی بتی جل رہی ہوتی ہے اور وہ اپنی پڑھائی میں مصروف ہوتا ہے۔تمہیں تو خوش ہونا چاہیے کہ ہمارا سہیل اتنا محنتی اور ذمہ دار ہے۔کتنے بچے ایسے ہیں جو ان کتابوں کو پڑھ پڑھ کر بہت اچھے اور تمیزدار بچے بن گئے ہیں۔ان میں کافی سمجھ بوجھ بھی آگئی ہے اور ان کا تعلیمی معیار بھی بہت بہتر ہوگیا ہے۔

سہیل کی امی لاجواب ہو کر خاموش ہوگئیں۔

پھر دو سال بڑی خاموشی سے گزر گئے۔سہیل نے میٹرک کا امتحان بہت ہی اچھے نمبروں سے پاس کر لیا تھا۔اس کی اس کامیابی سے اس کی امی تو خوشی سے نہال ہوئی جا رہی تھیں مگر اس کے ابّا فکرمند ہوگئے تھے۔انھیں پتہ تھا کہ سہیل کو آگے پڑھنے کا بہت شوق ہے مگر ان کے پاس اتنے پیسے نہیں تھے کہ اس کو کالج میں داخلہ دلوا سکتے۔ادھر ادھر سے پیسے لے کر اگر اس کا داخلہ کالج میں دلوا بھی دیتے تو پھر کورس کی کتابوں، کاپیوں اور یونیفارم کے پیسے کہاں سے آتے۔انہوں نے اس بات کا تذکرہ سہیل کی امی سے بھی کیا۔وہ بیچاری بھی فکرمند ہوگئیں۔مہنگائی اتنی ہو گئی تھی کہ تنخواہ میں سے کچھ بچتا ہی نہیں تھا اس لیے وہ بیسی بھی نہیں ڈال سکی تھیں۔یہ سوچ کر ان کا دل بھر آیا کہ ان حالات میں سہیل اپنی پڑھائی جاری نہیں رکھ سکے گا۔

سہیل ان دونوں کی پریشانی بھانپ گیا تھا۔رات کے کھانے کے بعد وہ ان دونوں کے پاس بیٹھا اور بولا۔خالد چچا کتنے اچھے ہیں کہ انہوں نے اپنی ساری کہانیوں کی کتابیں مجھے دے دی تھیں جن کی وجہ سے میں بچوں کی لائبریری کھولنے کے قابل ہو سکا۔

اس کی بات سن کر اس کی امی نے سر جھکا لیا اور اس کے ابّا اسے سوالیہ نظروں سے دیکھنے لگے۔سہیل مسکرا کر بولا۔لائبریری کھل جانے سے دوسرے تمام بچوں کا بھی فائدہ ہوا اور میرا بھی۔مجھے دو سال پہلے ہی اندازہ ہوگیا تھا کہ کالج میں داخلے کے وقت ہمیں پیسوں کی پریشانی ہوگی۔مجھے کتابوں کے کرائے کی مد میں جو پیسے ملتے تھے، میں ہر ماہ ان میں سے آدھے پیسوں کی تو کتابیں اور رسالے خرید لیتا تھا اور آدھے پیسے جمع کر لیتا تھا۔ان دو سالوں میں میں نے تقریباً پچاس ہزار روپے جمع کر لیے ہیں۔

یہ کہہ کر اس نے ایک بیگ اپنی امی کو تھما دیا۔امی اس بیگ میں میری دو سال کی محنت کی کمائی ہے۔

اس کی امی نے حیرت سے بیگ کی زپ کھولی۔اندر چھوٹے بڑے نوٹ بھرے ہوئے تھے۔سہیل کے ابّا بھی بے یقینی سے ان نوٹوں کو دیکھ رہے تھے۔کچھ دیر بعد وہ بولے۔سہیل بیٹا۔میں اور تمہاری ماں تو یہ سمجھتے تھے کہ لائبریری سے ملنے والی رقم سے تم ہر ماہ کتابیں خرید لیتے ہوگے اور باقی پیسے اسکول میں خرچ کردیتے ہوگے۔

ان کی بات سن کر سہیل سنجیدہ ہوگیا اور بولا۔آپ اتنی محنت سے اور اتنے دنوں سے نوکری کر رہے ہیں۔اس مہنگائی کے دور میں بھی آپ نے میری تعلیم جاری رکھی۔مجھے کچّی پہلی سے دسویں جماعت تک پڑھایا۔اس کے علاوہ میری سب ضرورتیں تو آپ لوگ پوری کردیتے تھے پھر مجھے اسکول میں کچھ خرچ کرنے کی ضرورت ہی کیا تھی۔لائبریری سے ملنے والے پیسوں کو میں بڑی احتیاط سے سنبھال سنبھال کر رکھتا تھا۔اب ان پیسوں سے نہ صرف میرا کالج میں ایڈمشن ہو جائے گا اور کورس وغیرہ آجائے گا، بلکہ امی اور آپ کے بہت سے کپڑے اور جوتے بھی آجائیں گے۔اور ابّا جان اب آپ کو میری تعلیم کے اخراجات کی طرف سے بھی فکر کرنے کی کوئی ضرورت نہیں۔میری لائبریری بہت اچھی چلنے لگی ہے۔دور دور کے علاقوں سے بچے اور بڑے آکر کتابیں اور رسالے لے جاتے ہیں۔مجھے اس بات پر بہت خوشی اور فخر ہے کہ میں بہت زیادہ تو نہیں مگر تھوڑا سا ہی سہی، اپنے ماں باپ کے کام تو آیا۔

اس کی بات سن کر اس کی امی نے اس کو اپنے گلے سے لگا لیا اور اسے پیار کیا۔ان کی محبت دیکھ کر سہیل کی آنکھیں بھر آئ تھیں۔کچھ دیر بعد سہیل اٹھ کر اپنے کمرے میں چلا گیا۔

اس کے ابّا بے حد خوش تھے۔انہوں نے مسکرا کر سہیل کی امی کو دیکھا اور بولے۔واقعی کتابیں انسان کو شعور دیتی ہیں۔سہیل نے شروع ہی سے کتابوں سے دوستی رکھی تھی۔یہ ہی وجہ ہے کہ اس میں عقل اور سمجھداری آگئی ہے۔اس نے اپنے ماں باپ کی مشکلات کا بہت پہلے ہی اندازہ لگا لیا تھا اور اپنی محنت اور لیاقت سے ان مشکلات کو حل کرنے میں کامیاب بھی ہوگیا ہے۔میں اس سے بہت خوش ہوں۔

سہیل کی امی نے نوٹوں کے بیگ کو اپنے دوپٹے میں چھپاتے ہوئے کہا۔میرے بچے نے بہت بڑا کام کیا ہے۔الله اسے ہمیشہ خوش رکھے۔اب میری یہ پریشانی بھی دور ہوگئی ہے کہ اس کے آئندہ تعلیمی اخراجات کا کیا ہوگا۔اس نے بغیر ہمارے کہے یہ سب کچھ کیا ہے۔میں تو دعا کرتی ہوں کہ ہر بچہ ایسا ہی اپنے ماں باپ کا خیال کرنے والا اور ذمہ دار بن جائے۔ایسے بچوں سے ان کے ماں باپ کتنا خوش ہوتے ہیں اور ان کے لیے ان کے دل سے دعائیں نکلتی ہیں۔یہ کہتے کہتے ان کی آواز بھّرا گئی تھی۔تھوڑی دیر خاموش رہنے کے بعد وہ بولیں۔الله کا شکر ہے کہ اس نے ہماری ایک بہت بڑی پریشانی دور کر دی ہے۔

زمانہ گزرا کسی ملک میں ایک گاؤں تھا جس میں ایک کسان اپنی بیوی اور بیٹی کے ساتھ رہتا تھا۔اس کی بیٹی کا نام لالہ رخ تھا اور وہ پندرہ سولہ سال کی ایک نہایت حسین و جمیل لڑکی تھی۔وہ بہت با اخلاق اور ہر کسی کے دکھ درد میں کام آنے والی لڑکی تھی۔لالہ رخ گھر کے کاموں میں اپنی ماں کا ہاتھ بھی بٹاتی تھی اور مرغیوں کی دیکھ بھال بھی کرتی تھی۔ان کاموں سے فارغ ہو کر وہ اپنی بکریوں کو قریبی جنگل میں چرانے کے لیے لے جاتی۔بکریاں تو جنگل میں گھاس اور جھاڑیوں میں لگے پتے کھانے لگتیں اور لالہ رخ کسی مٹی کے ٹیلے پر بیٹھ کر ان کی رکھوالی کرتی اور اس بات کا دھیان رکھتی کہ کوئی بکری زیادہ دور نہ نکل جائے۔اسے جنگل میں جا کر اس کی کھلی فضا میں بکریوں کو چرانے میں بڑا مزہ آتا تھا۔

ایک دن سورج ڈھلنے سے پہلے وہ اپنی بکریوں کو ہانک کر جنگل سے گھر کی جانب آ رہی تھی کہ راستے میں اسے زمین پر کوئی چمکیلی چیز نظر آئ۔اس نے اٹھا کر دیکھا تو وہ ایک ننھی سی سنہری انگوٹھی تھی جس پر سرخ رنگ کا ایک نگینہ بھی جڑا ہوا تھا۔لالہ رخ نے ادھر ادھر دیکھا کہ شاید اسے وہ شخص نظر آجائے جس کی یہ انگوٹھی تھی مگر آس پاس کوئی بھی نہ تھا۔اس نے انگوٹھی کو اپنی اوڑھنی کے پلو میں باندھ لیا اور سوچا کہ اگر اس انگوٹھی کا مالک کبھی مل گیا تو وہ اسے اس کے حوالے کردے گی۔

اس کے بعد وہ پھر بکریوں کو ہانکتی ہوئی گھر کی جانب چل پڑی۔ابھی وہ گھر سے کچھ فاصلے پر تھی کہ راستے میں ایک درخت کے نیچے اسے ایک چھوٹا سا بونا بیٹھا نظر آیا۔اس کے چہرے پر اداسی تھی اور آنکھوں میں آنسو بھرے ہوئے تھے۔لالہ رخ کو اسےیوں اداس دیکھ کر بہت ترس آیا اور وہ اس کے پاس آکر بولی۔کیا میں آپ کی کچھ مدد کرسکتی ہوں۔آپ غمزدہ نظر آ رہے ہیں۔

بونے نے ایک آہ بھری اور اداس لہجے میں بولا۔تم تو کیا میری مدد تو کوئی بھی نہیں کرسکتا۔اتنی بڑی زمین ہے، وہ نہ جانے میری جیب سے کہاں گر گئی ہے۔جب میں جھک کر دریا سے پانی پی رہا تھا تو ہوسکتا ہے وہ دریا میں گر پڑی ہو۔

اس کی بات سن کر لالہ رخ ہنس پڑی۔کہیں آپ کی انگوٹھی تو نہیں کھو گئی ہے؟اس نے ہنستے ہوئے سوال کیا۔

اس کی بات سن کر بونا حیرت سے اچھل پڑا۔لڑکی تمہیں کیسے پتہ چلا کہ میری انگوٹھی کھو گئی ہے؟اس نے حیرانی سے پوچھا۔

مجھے کچھ دور زمین پر سے ایک انگوٹھی ملی تھی اور میں نے آپ کی باتوں سے اندازہ کرلیا تھا کہ یہ آپ ہی کی ہوگی۔لالہ رخ نے اپنی اوڑھنی کے پلو سے انگوٹھی نکال کر بونے کے حوالے کرتے ہوئے کہا۔بونا خوش ہوگیا۔اس نے انگوٹھی لے کر احیتاط سے اپنی جیب میں رکھ لی اور لالہ رخ سے بولا۔یہ ایک بہت ہی قیمتی انگوٹھی ہے۔اسے بیچ کر تمہیں بہت ساری رقم مل سکتی تھی۔مگر تم ایک اچھی اور نیک دل لڑکی ہو اور تمہارے دل میں ذرا سا بھی لالچ نہیں ہے۔میں تمہارا شکر گزار ہوں۔یہ انگوٹھی میں نے اپنی پیاری بیوی کو تحفے میں دینے کے لیے لی تھی۔

میں خوش ہوں کہ آپ کی انگوٹھی آپ کو مل گئی ہے۔لالہ رخ نے کہا۔

بونے نے مسکرا کر اس کی بات سنی اور اپنے تھیلے میں سے چاندی کی ایک ڈبیہ نکال کر اسے لالہ رخ کو دیتے ہوئے بولا۔لڑکی۔میں تمہاری نیکی کا انعام تو نہیں دے سکتا کیوں کہ اس وقت میرے پاس کوئی قیمتی چیز نہیں ہے۔ہاں جنگل سے گذرتے ہوئے ایک جادوگرنی کے گھر کی کھڑکی کے نیچے سے مجھے یہ ڈبیہ ملی تھی۔اس میں ایک بیج ہے اور مجھے یقین ہے کہ یہ جادو کا بیج ہوگا۔گھر جا کر اسے زمین میں بودینا۔ہوسکتا ہے اس میں سے ایسا درخت نکل آئے جس میں بجائے پھلوں اور پھولوں کے سونے چاندی کی اشرفیاں لگتی ہوں۔اگر ایسا ہوگیا تو مزے آجائیں گے۔تم امیر ہوجاؤ گی۔

لالہ رخ نے ڈبیہ لے کر بونے کا شکریہ ادا کیا۔بونے نے اپنے منہ میں دونوں ہاتھوں کی ایک ایک انگلی ڈال کر زور سے سیٹی بجائی۔سیٹی کی آواز سنتے ہی سامنے کی جھاڑیوں میں ہلچل سی مچی اور ان میں سےبونے سے کچھ بڑے قد کا ایک گھوڑا نکل کر آیا اور اس کے پاس کھڑا ہو کر ہنہنانے لگا۔اس کے منہ میں گھاس دبی ہوئی تھی جسے وہ مزے لے لے کر کھا رہا تھا۔بونے نے لالہ رخ کو خدا حافظ کہا اور اپنے چھوٹے سے گھوڑے پر سوار ہو کر لمحہ بھر میں ہی نظروں سے اوجھل ہوگیا۔

لالہ رخ خوش خوش گھر آئ۔گھر آ کر اس نے بکریوں کو ان کے کھونٹوں سے باندھ دیا۔پھر اس نے صحن میں ایک اچھی سی جگہ دیکھ کر زمین کھودی اور اس میں وہ جادو کا بیج دبا دیا۔بیج دبانے کے بعد اس نے اس پر تھوڑا سا پانی بھی چھڑک دیا اور اپنے دوسرے کاموں میں مصروف ہوگئی۔تھوڑی دیر بعد کسان بھی کھیتوں پر سے گھر لوٹ آیا۔رات ہوگئی تھی۔کسان، اس کی بیوی اور لالہ رخ نے کھانا کھایا اور سونے کے لیے بستروں پر لیٹ گئے۔

اگلی صبح جب لالہ رخ اٹھی تو اس نے اس جگہ جہاں بیج بویا تھا وہاں ایک مٹر کا پودا دیکھا۔لالہ رخ کو بہت حیرت ہوئی۔ایک تو اس بات پر کہ ایک ہی رات میں مٹر کا پودا زمین سے کیسے نکل آیا اور اتنا بڑا ہوگیا۔دوسری حیرت اسے اس بات پر تھی کہ اس پودے کی شاخ میں ایک مٹر کی پھلی بھی لگی ہوئی تھی۔وہ سمجھ گئی کہ جادو کے بیج کی وجہ سے ایسا ہوا ہے۔

اس نے جلدی سے مٹر کی پھلی پودے سے توڑ ی اور اسے چھیل کر دیکھنے لگی۔اسے چھیلا تو اندر مٹر کے دانے نہیں تھے بلکہ ایک بہت ہی چھوٹا سا لڑکا آنکھیں بند کیے لیٹا تھا۔لالہ رخ ڈرپوک لڑکی نہیں تھی اس لیے وہ اس عجیب و غریب چھوٹے سے لڑکے کو دیکھ کر ذرا بھی نہیں ڈری۔اس نے جلدی سے اس لڑکے کو پھلی سے نکال کر اپنی ہتھیلی پر رکھ لیا اور اسے غور سے دیکھنے لگی۔پھلی سے نکلتے ہی لڑکے کی آنکھیں کھل گئیں اور وہ اٹھ کر بیٹھ گیا۔

میں کہاں ہوں؟۔لڑکے نے حیرت سے آنکھیں جھپکاتے ہوئے پوچھا۔شائد میں دیووں کی دنیا میں پہنچ گیا ہوں۔اتنی بڑی لڑکی تو میں نے آج تک نہیں دیکھی۔

تم میری ہتھیلی پر ہو ننھےلڑکے۔میں دیو نہیں ہوں عام انسان ہی ہوں۔تم ہی بس بہت چھوٹے سے ہو۔لالہ رخ نے مسکراتے ہوئے کہا۔وہ اس ننھے لڑکے کو دیکھ کر خوش ہو گئی تھی۔اس نے دل میں سوچ لیا تھا کہ وہ اس لڑکے کو اپنے گھر میں ہی رکھے گی۔

مجھے بھوک لگ رہی ہے۔لڑکے نے کہا۔کیا مجھے کھانے کو کچھ ملے گا؟۔

لالہ رخ نے کہا۔تم کیا کھاؤ گے۔مجھے بتا دو۔جو کی روٹی اور مکھن تو تم کھا نہیں سکو گے۔جو کی روٹی تو بہت بڑی ہوتی ہے۔

کیا تم اخروٹ کا حلوہ بنا سکتی ہو؟۔لڑکے نے جلدی سے پوچھا۔

بنا تو میں لوں گی مگر اس کے لیے مجھے اخروٹ لینے کے لیے پہاڑوں پر جانا ہوگا۔ہمارے گھر میں اخروٹ نہیں ہیں۔لالہ رخ نے کہا۔

ٹھیک ہے۔مجھے بھی اپنے ساتھ لے چلو۔لڑکے نے کہا۔

لالہ رخ لڑکے کو ہاتھ میں لے کر اپنی ماں کے پاس پہنچی اور اس کے متعلق بتایا۔مٹر کی پھلی سے نکلنے والے لڑکے کو دیکھ کر اس کی ماں ڈر گئی۔اتنا چھوٹا سا لڑکا تو اس نے کبھی دیکھا ہی نہیں تھا۔

اس کا خوف محسوس کرکے لڑکے کا ہنستے ہنستے برا حال ہوگیا۔وہ اپنی ہنسی روکنے کی کوشش کرتے ہوئے بولا۔آپ اتنی بڑی ہو کر مجھ سے ڈر گئی ہیں مگر میں اتنا چھوٹا ہونے کے باوجود بھی آپ سے نہیں ڈرا۔ہا ہا ہا!۔

لڑکا تھا تو چھوٹا سا مگر باتیں مزے کی کرتا تھا۔اس کی بات سن کر لالہ رخ کی ماں مسکرانے لگی اور اس کا خوف دور ہوگیا

لالہ رخ نے اپنی ماں سے کہا۔آج میں بکریوں کو جنگل میں نہیں لے جاؤں گی، انھیں یہیں چارہ ڈال دوں گی۔مجھے پہاڑوں پر جا کر وہاں سے اخروٹ لینا ہیں تاکہ اس ننھے لڑکے کے لیے حلوہ بناسکوں۔

ٹھیک ہے۔مگر خوب دیکھ بھال کر جانا۔وہاں پر بڑے خطرات ہوتے ہیں۔تم واپس آؤ گی تو میں اس لڑکے کا ناریل کے چھلکے سے بستر بنا کر رکھوں گی اور اس کے چھوٹے چھوٹے کپڑے اور جوتے بھی بناؤں گی۔مجھے یہ لڑکا بہت پسند آیا ہے۔اگر یہ بڑا ہوتا تو میں تمہاری شادی اس سے کردیتی۔اس کی ماں نے مسکرا کر کہا۔

اپنی شادی کا سن کر لالہ رخ کا چہرہ مارے شرم کے گلابی ہوگیا اور وہ مٹر کی پھلی والے لڑکے کو لے کر جلدی سے کمرے سے نکل گئی۔کسان تو منہ اندھیرے ہی کھیتوں پر کام کرنے کے لیے نکل گیا تھا اس لیے وہ اس لڑکے سے نہیں مل سکا تھا۔تھوڑی دیر بعد لالہ رخ نے اپنے باپ کا گھوڑا اصطبل سے نکالا، لڑکے کو ایک چھوٹی سی جالی والی مخملی تھیلی میں رکھ کر تھیلی کو اپنے گلے میں لٹکایا اور گھوڑے پر سوار ہو کر پہاڑوں کی جانب روانہ ہوگئی۔

پہاڑوں کے پاس پہنچ کر وہ تھوڑی دیر سستانے کے لیے ایک جگہ درختوں کی گھنی چھاؤں میں بیٹھ گئی۔گھوڑے کو اس نے ایک درخت سے باندھ دیا تھا۔اس نے لڑکے کو تھیلی سے نکال کر اپنے ہتھیلی پر رکھ لیا۔وہ دلچسپی سے چاروں طرف دیکھ رہا تھا۔لالہ رخ نے کہا۔اب ہم یہاں سکون سے کچھ دیر بیٹھتے ہیں، تم مجھے اپنے متعلق بتاؤ کہ تم کون ہو اور اس مٹر کی پھلی میں کیسے پہنچے؟۔مجھے تو یہ سب جادو کی باتیں لگ رہی ہیں۔

لڑکے نے کہا۔تم ٹھیک سمجھی ہو۔یہ سب ایک ظالم جادوگرنی کا کیا دھرا ہے۔ٹہرو میں شروع سے تمہیں پوری کہانی سناتا ہوں۔میرا نام دلاور ہے۔میں بھی عام لڑکوں کی طرح تھا اور اپنے ماں باپ کے ساتھ ایک گاؤں میں رہتا تھا۔ایک دفعہ گاؤں میں وبائی امراض پھوٹ پڑے جس سے میری ماں اس دنیا سے چل بسی۔اس وقت میں کوئی آٹھ سال کا تھا۔کچھ دنوں بعد میرے باپ نے دوسری شادی کرلی۔سوتیلی ماں کا سلوک میرے ساتھ اچھا نہ تھا۔وہ ذرا ذرا سی بات پر مجھے دھن کر رکھ دیتی تھی اور شام کو جب میرا باپ گھر آتا تو اس سے میری سچی جھوٹی شکایتیں کرتی۔ان شکایتوں کو سن کر میرا باپ غصے میں آجاتا اور میری پٹائی شروع کردیتا۔ان ہی حالات میں سالوں گزر گئے اور میں اٹھارہ سال کا ہوگیا۔ایک روز میری سوتیلی ماں کی شکایت پر میرا باپ اتنا ناراض ہوا کہ پہلے تو اس نے مجھے خوب مارا پیٹا پھر مجھے گھر سے نکال دیا اور مجھ سے کہا کہ اب میں کبھی اسے اپنی شکل نہ دکھاؤں۔میرا اس دنیا میں کوئی ٹھکانہ نہیں تھا۔میں پریشانی کے عالم میں ایک طرف کو چل پڑا۔مجھے کچھ پتہ نہیں تھا کہ میں کدھر جا رہا ہوں۔چلتے چلتے میں ایک جنگل میں پہنچ گیا۔وہاں میں نے ایک عجیب سا پراسرار سیاہ رنگ کامحل نما ایک گھر دیکھا۔مجھے زوروں کی بھوک لگ رہی تھی۔میں نے سوچا کہ شائد مجھے اس گھر سے کھانے کی کوئی چیز مل جائے۔میں اس گھر میں داخل ہوگیا۔ہر طرف سکوت طاری تھا۔ایک کمرے میں میں نے ایک نہایت بدصورت جادوگرنی کو دیکھا، وہ ایک پلنگ پر پڑی بے خبر سو رہی تھی۔سامنے ایک اور کمرہ تھا جس کے دروازے پر جیل جیسی سلاخیں لگی ہوئی تھیں اور ان کے پیچھے کچھ بچے موجود تھے۔سب بچے خوفزدہ اور سہمے ہوئے تھے۔میں ان کے قریب گیا تو ان میں سے ایک بچے نے سرگوشی کے انداز میں کہا۔خدا کے لیے یہاں سے بھاگ جاؤ۔اگر جادوگرنی اٹھ گئی تو وہ تمہیں بھی ہمارے ساتھ قید کردے گی۔

میں نے انھیں تسلی دی اور پوچھا کہ وہ لوگ کون ہیں اور یہاں کیسے آئے ہیں۔انہوں نے بتایا کہ یہ جادوگرنی ان بچوں کو پکڑ کر لے آتی ہے جو اپنی امی ابّا کو بتائے بغیر اپنے گھروں سے دور دور گھومنے پھرنے نکل جاتے ہیں۔ہم بھی ایسے بچے تھے اس لیے اس نے ہمیں پکڑ لیا اور اپنے گھر لے آئ۔یہ جادوگرنی ہم سے اپنے گھر کے سارے کام کرواتی ہے اور جب کام ختم ہوجاتے ہیں تو ہمیں اس کمرے میں بند کرکے باہر سے کنڈی لگا کر خود مزے سے سو جاتی ہے۔

ان بچوں کی کہانی سن کر مجھے بہت افسوس ہوا۔میں نے ان کی مدد کرنے کا فیصلہ کر لیا۔میں نے اس جیل خانے کی کنڈی کھول کر سب بچوں کو آزاد کردیا اور ان سے کہا کہ وہ یہاں سے بھاگ کر سیدھے اپنے گھر جائیں۔میں نے انھیں یہ تاکید بھی کی کہ آئندہ وہ اپنے ماں باپ کو بتائے بغیر کہیں نہ جائیں۔انہوں نے وعدہ کرلیا اور خوش خوش وہاں سے بھاگ گئے۔ان کے جانے کے بعد میں بھی وہاں سے نکلنے کے لیے پلٹا مگر کیا دیکھتا ہوں کہ وہ جادوگرنی وہاں آگئی ہے۔بچوں کو جیل میں نہ پا کر وہ سمجھ گئی کہ میں نے انھیں آزاد کردیا ہے۔وہ غصے سے لال بھبھوکا ہوگئی۔اس نے اپنے دانت کٹکٹائے اور قہر بھری آواز میں بولی۔تو نے ان بچوں کو یہاں سے نکال کر مجھ پر بڑا ظلم کیا ہے۔میں ان بچوں سے اپنے گھر کے سارے کام کرواتی تھی اب وہ تمام کام مجھے خود کرنا پڑیں گے۔لڑکے تجھے اس حرکت کی سزا ضرور ملے گی۔میں تجھے جادو کے زور سے بالکل چھوٹا سا بنا کر مٹر کے بیج میں بند کردوں گی۔پھر اس بیج کو ایک ڈبیہ میں بند کر کے اپنے گھر سے باہر پھینک دوں گی۔اگر تیری قسمت اچھی ہوئی تو کوئی اس بیج کو ڈبیہ میں سے نکال کر زمین میں بو دے گا۔اس میں سے مٹر کا ایک پودا نکلے گا جس میں ایک پھلی لگی ہوگی اور اس پھلی میں تو گہری نیند سو رہا ہوگا۔ہاں اگر کوئی نیک دل لڑکی تجھے پھلی سے نکال کر اخروٹ کا حلوہ بنا کر تجھے کھلائے گی تو تب ہی تو اپنی اصلی شکل میں آ سکے گا۔جو لوگ مجھے تنگ کرتے ہیں اور غصہ دلاتے ہیں میں ان کو ایسی ہی عجیب و غریب اور انوکھی سزائیں دیتی ہوں۔یہ کہہ کر جادوگرنی نے ایک خوفناک قہقہہ لگایا اور منہ ہی منہ میں کچھ پڑھ کر مجھ پر پھونکا پھر مجھے کچھ پتہ نہیں کہ میرے ساتھ کیا ہوا۔

لالہ رخ دلاور کی کہانی بہت دلچسپی سے سن رہی تھی۔کہانی ختم ہوئی تو وہ بولی۔دلاور۔تم فکر مت کرو۔میں تمہیں اخروٹ کا حلوہ بنا کر کھلاؤں گی تاکہ تم پر سے جادو کا اثر ختم ہوجائے۔ویسے تمہاری دکھ بھری کہانی سن کر میرا دل بھر آیا ہے۔تم نے بہت دکھ اٹھائے ہیں۔اب اطمینان رکھو، تم ہمارے گھر میں ہمارے ساتھ ہی رہنا۔وہاں تمہیں کوئی تکلیف نہیں ہوگی۔

اس کے بعد وہ اٹھی، پہاڑ کے دامن میں اخروٹ کے درخت تھے۔اس نے درختوں سے اخروٹ توڑے اور دلاور کے ساتھ واپس گھر آگئی۔اس کی ماں نے کھانا تیار کر رکھا تھا مگر لالہ رخ کو ذرا سی بھی بھوک نہیں تھی۔وہ تو یہ چاہ رہی تھی کہ جلد سے جلد اخروٹ کا حلوہ بنائے اور دلاور کو کھلادے۔اس نے دلاور کو زمین پر چھوڑ دیا تھا اور وہ باورچی خانے میں بھاگا بھاگا پھر رہا تھا۔

لالہ رخ نے ایک چھوٹی سی ہنڈیا کو دھو دھا کر اس میں مکھن ڈال کر سوجی بھونی۔پھر اس میں کشمش، پستے، کھوپرا اور پہاڑ پر سے لائے ہوئے اخروٹ ڈالے۔حلوے کی خوشبو پورے گھر میں پھیلی ہوئی تھی۔تھوڑی دیر میں حلوہ تیار ہوگیا۔لالہ رخ نے امرود کا ایک پتہ لیا اور اسے گول گول کاٹ کر ایک چھوٹی سی پلیٹ بنائی اور اس میں حلوہ ڈال کر اس پر چاندی کے ورق لگائے اور پلیٹ دلاور کے سامنے رکھ دی۔گھر میں اتنا چھوٹا کوئی چمچ تو تھا نہیں کہ وہ اس سے حلوہ کھا سکے، اس لیے ماہ رخ نے امرود کے پتے کے موٹے ڈنٹھل سے ایک چھوٹا سا چمچ بھی بنا دیا تھا۔دلاور نے اس چمچ سے حلوہ کھانا شروع کردیا۔حلوہ بہت مزے کا تھا دلاور نے ڈنٹھل والے چمچ میں تھوڑا سا حلوہ لے کر لالہ رخ کو بھی کھلانا چاہا۔اس کی اس حرکت پر لالہ رخ ہنس پڑی اور بولی۔یہ میں نے تمہارے لیے بنایا ہے۔تم ہی کھاؤ۔

لالہ رخ کی ماں بھی وہیں بیٹھی تھی۔لالہ رخ نے مسکرا کر اس سے کہا۔ماں۔اب دلاور ٹھیک ہوجائے گا۔

خدا کرے ایسا ہی ہو۔میں تو حیران ہوں کہ دنیا میں اتنے چھوٹے چھوٹے سے لڑکے بھی ہوتے ہیں۔میں تو ڈر رہی تھی کہ اسے مرغی ٹھونگ مار کر نہ کھا جائے یا بلی اسے اپنے بچوں کے ساتھ کھیلنے کے لیے نہ لے جائے۔

لالہ رخ نے اپنی ماں کو دلاور کی پوری داستان شروع سے آخر تک سنا دی۔اس کی ماں یہ تمام باتیں سن کر دنگ رہ گئی اور دلاور کی سوتیلی ماں، ظالم باپ اور جادوگرنی کو برا بھلا کہنے لگی۔اچانک وہ دونوں چونک گئیں۔کھلی کھڑکی سے دھنک کے سات رنگوں کی روشنی اندر آنے لگی اور دلاور کو اپنے حصار میں لے کر اس کے گرد چکر کاٹنے لگی۔یہ روشنی اتنی تیز تھی کہ لالہ رخ اور اس کی ماں کی آنکھیں خیرہ ہو گئیں۔جب روشنی کے تین چکر پورے ہوگئے تو اس روشنی میں سے سترہ اٹھارہ سال کا ایک نہایت حسین و جمیل لمبے قد کا نوجوان لڑکا برآمد ہوا اور اس کے ساتھ ہی رنگ برنگی روشنی غائب ہوگئی۔لڑکے نے مسکراتے ہوئے کہا۔لالہ رخ۔میں دلاور ہوں۔مجھ پر سے جادو کا اثر ختم ہوگیا ہے۔

لالہ رخ یہ سن کر خوش ہوگئی۔اس کی ماں بھی حیرت بھری نظروں سے دلاور کو دیکھے جا رہی تھی۔وہ کسی شہزادے کی طرح خوبصورت تھا۔اتنی دیر میں کسان بھی دوپہر کا کھانا کھانے گھر آگیا۔اس نے دلاور کو دیکھا تو اپنی بیوی سے اس کے متعلق پوچھا۔اس کی بیوی نے ساری کہانی اسے بھی سنا دی۔کسان کو جب تمام باتیں پتہ چلیں تو وہ بہت حیران ہوا۔سب نے مل کر کھانا کھایا۔فیصلہ یہ ہوا کہ اب دلاور ان کے ساتھ ہی رہے گا۔وہ بھی بخوشی راضی ہوگیا۔

جب کسان دوبارہ کھیتوں پر چلا گیا تو دلاور، لالہ رخ اور اس کی ماں تینوں باتوں میں مصروف ہوگئے۔دلاور نے لالہ رخ کی ماں سے کہا۔بس اب تو میرے دل میں ایک ہی خوف ہے۔

لالہ رخ اور اس کی ماں اس کی طرف سوالیہ نظروں سے دیکھنے لگیں۔جب اس نے مزید کچھ نہیں کہا تو لالہ رخ کی ماں نے پوچھا۔دلاور بیٹا۔کیسا خوف؟۔

یہ ہی کہ آپ اپنی بات نہ بھول جائیں۔دلاور نے جھوٹ موٹ کی اداسی سے کہا۔

کونسی بات؟۔لالہ رخ کی ماں نے حیرت سے پوچھا۔

وہ ہی بات جو آپ نے آج صبح کی تھی کہ اگر یہ بڑا ہوتا تو میں اس کی شادی لالہ رخ سے کردیتی۔

لالہ رخ تو یہ سن کر شرما گئی مگر اس کی ماں ہنس کر بولی۔جب میں نے ایک بات کہہ دی تو کہہ دی۔میں اسے کیوں کر بھولوں گی۔

تھوڑے دنوں بعد دلاور اور لالہ رخ کی شادی ہوگئی۔دلاور اب گھر بار والا ہوگیا تھا۔اس کو گھر چلانے کے لیے کوئی کام تو کرنا ہی تھا اس لیے وہ کسان کے ساتھ کھیتوں پر جانے لگا۔وہ بہت محنتی اور جفاکش لڑکا تھا۔وہ کھیتوں پر صبح سے شام تک کام کرتا۔پہلے کسان اپنے کھیتوں میں سبزیاں وغیرہ ہی اگاتا تھا مگر دلاور نے گندم، گنّا، جو، باجرہ اور مختلف قسموں کی دوسری فصلیں بھی اگانا شروع کردی تھیں جن کو بیچ کر کسان کو بہت سارے پیسے ملنے لگے۔اتنے پیسے تو اس نے زندگی بھر نہیں کمائے تھے۔ان پیسوں کو جمع کر کر کے تھوڑے ہی دنوں میں انہوں نے ایک بڑا سا گھر بھی بنا لیا اور پھر سب ہنسی خوشی زندگی کے دن گزارنے لگے۔

دہلی کا ایسٹ آف کیلاش کھاتے پیتے، پڑھے لکھے لوگوں کا علاقہ ہے۔اسی سے ملا ہوا گڑھی۔گڑھی میں جو لوگ رہتے ہیں وہ اتنے پیسے والے نہیں ہیں۔زیادہ تعلیم یافتہ بھی نہیں ہیں۔سنتے ہیں گڑھی پہلے ایک دیہات تھا۔اب بھی دیہات جیسا ہی لگتا ہے۔مکان بہت معمولی ہیں۔ان کے چھوٹے چھوٹے کمرے کم کرایے میں مل جاتے ہیں۔یہی وجہ ہے کہ یہاں باہر سے آنے والے بہت سے طالب علم بھی رہتے ہیں۔

دانیال ایسٹ آف کیلاش میں رہتے ہیں۔وہ دہلی پبلک اسکول کی چوتھی جماعت میں پڑھتے ہیں۔ان کے دادا ایک ریٹائرڈ سرکاری افسر ہیں۔گھر پر وہ دانیال کو اردو خود پڑھاتے ہیں۔ان کے گھر کے پاس سے ایک سڑک نیچے ڈھلان پر اترتی ہے۔یہ گڑھی میں جاتی ہے۔صبح صبح یہ سڑک جاگ اٹھتی ہے۔گڑھی کے باسی اپنے اپنے کام دھندوں کے لئے نکل پڑتے ہیں۔کچھ بچے بستہ لٹکائے اسکول جاتے دکھائی دیتے ہیں۔یہ دوسری بات ہے کہ گڑھی میں رہنے والے بچے مہنگے اسکول میں نہیں پڑھتے۔

دانیال کی بس تھوڑی سی دور پر واقع چوڑی سڑک پر آکر رکتی ہے۔دادا انہیں وہاں تک چھوڑ کر آتے ہیں۔گڑھی سے آنے والے لوگوں کی ساری رونق روز ان کی نظر کے سامنے سے گزرتی ہے۔ایک دن انہیں دو لڑکے دکھائی دیے۔یہی کوئی سولہ سترہ برس کے انہیں دانیال نے ذرا دلچسپی سے دیکھا۔ان کا رنگ عجیب سا تھا۔نہ گورا نہ کالا۔نہ سانولا۔زردی مائل۔پیلا پیلا سا۔ان کی آنکھیں ترچھی تھیں۔قد بہت کم تھا۔دانیال نے ایسی شکل صورت کے لوگ پہلے نہیں دیکھے تھے۔

دادا، یہ لوگ کچھ عجیب سے نہیں ہیں دانیال سے رہا نہ گیا۔وہ دادا سے پوچھ ہی بیٹھے۔

شاید یہ نارتھ ایسٹ سے آئے ہیں۔طالب علم معلوم ہوتے ہیں دادا نے کہا۔لیکن تم پلٹ پلٹ کر دیکھو مت۔بری بات ہے۔

نارتھ ایسٹ مطلب؟

تم نے اسکول میں ہندوستان کا نقشہ دیکھ کر سمجھا ہے نہ؟شام کو اردو پڑھنے بیٹھو تو اسے نکال لینا۔نارتھ ایسٹ سمجھا دوں گا۔ادھر کے لوگ اسی نسل کے ہوتے ہیں۔

دانیال نے سر ہلایا۔تب تک وہ لڑکے آگے بڑھ چکے تھے۔

دو تین دن بعد وہ لڑکے پھر دکھائی دیے۔اس مرتبہ دانیال پلٹے اور ان کی طرف دیکھ کر چلائے چنکی۔نک چپٹے نک چپٹے۔چنکی لڑکوں کے چہرے پر کچھ گھبرائے دکھائی دی اور کچھ غصہ بھی۔

دادا نے خفگی سے دانیال کو دیکھا لیکن تب تک بس آ چکی تھی۔دانیال لپک کر بس پر چڑھ گئے۔تبھی دو لڑکوں نے بس کی کھڑکی سے منہ نکالا اور چلائے۔پیلئے پیلئے ایک لڑکا بولا چیو دلی میں کیا کر رہے ہو۔شام کو دادا نے دانیال کا ہوم ورک کرایا۔ایک صفحہ اردو کی کتاب پڑھائی۔پھر ان کے ساتھ شام کی چائے پینے بیٹھے چائے کے ساتھ گرم گرم پکوڑے تھے اور سوجی کا حلوہ۔دانیال کے لیے چائے کی جگہ ایک گلاس دودھ تھا۔چائے کا گھونٹ بھرتے ہوئے دادا نے کہا۔دانیال آج صبح آپ نے ان لڑکوں پر آوازے کسے تھے۔

مطلب یہ کہ آپ نے انہیں چڑایا تھا۔

وہی جن کے بارے میں ایک دن آپ کو بتایا تھا کہ وہ نارتھ ایسٹ کے ہوں گے۔

ارے وہ۔انہیں چڑایا کہاں تھا۔انہیں تو سب ہی نک چپٹا کہتے ہیں۔دادا ان کی صورتیں عجیب سی نہیں ہوتیں؟چمپا نزی جیسی۔دادا کے چہرے پر خفگی دیکھ کر وہ جلدی سے بولے۔یہ ہم نہیں کہتے۔یہ دوسرے کہتے ہیں۔

دانیال اگر کوئی غلط کام بہت سے لوگ کرنے لگیں تو وہ صحیح نہیں ہو جاتا اور کوئی عجیب سا بھی اس لیے نہیں ہو جاتا کہ وہ تم سے الگ طرح کا ہے۔

دادا نے کہا آپ نے ملک محمد جائسی کا نام سنا ہے؟

نہیں دادا۔پھر جلدی سے بولے۔آپ کے دوست ہیں کیا؟

دادا مسکرائے لیکن مسکراہٹ دبا کر سنجیدگی سے بولے، یہ ایک صوفی تھے۔اودھی میں شاعری کرتے تھے۔اب آپ پوچھیں گے صوفی کون اور اودھی کیا تو آپ کے پوچھنے سے پہلے بتا دیں۔صوفی وہ لوگ ہوتے ہیں جو بہت سادگی سے رہتے ہیں۔یہ سب سے محبت کرتے ہیں۔دوسرے کو بھی محبت کرنا سکھاتے ہیں۔

اور اودھی ایک بولی ہے۔یہ یو پی کے اودھ کے علاقے میں آج بھی بولی جاتی ہے۔

ملک محمد جائسی آپ کے دادا کے دوست نہیں ہیں وہ لگ بھگ پانچ سو برس پہلے گزرے ہیں۔پانچ سو سمجھتے ہیں آپ؟

کم آن دادا۔اب ہم پانچ سو نہیں سمجھیں گے۔فائیو ہنڈرڈ۔انہوں نے آنکھیں پھیلائیں۔یہ تو بہت ہو گیا۔

ملک محمد بہت کالے تھے۔ان کا چہرہ داغوں سے بھرا ہوا تھا۔ان کی ملاقات شیر شاہ سے ہوئی تو وہ ان کو دیکھ کر ہنس پڑا۔پتہ ہے شیر شاہ کون تھا ہے۔

شیر شاہ اس وقت کا بادشاہ تھا۔تب ہندوستان میں بادشاہ ہوا کرتے تھے۔آگے تم تاریخ میں پڑھوگے۔اب دانیال دلچسپی سے سن رہے تھے۔

پتہ ہے انہوں نے کیا کہا؟انہوں نے اپنی اودھی زبان میں کہا، موکو ہے سی کہ کوہر ہی۔

مطلب سمجھے؟اس کا مطلب یہ ہوا کہ مجھ پر ہنس رہے ہو کہ مجھ کو بنانے والے کمہار پر۔کمہار یعنی اللہ جس نے مجھے بنایا۔بادشاہ کانپ اٹھا۔اس نے گڑ گڑاکر معافی مانگی۔

دانیال بت بنے سنتے رہے۔

اور پتہ ہے بیٹا، انہیں ملک محمد جائسی نے اللہ کے بارے میں کیا کہا ہے؟انہوں نے کہا ہے!

بدھنا کے مارگ ہیں تے تے، سرگ نکھت تن روواں جے تے یعنی اللہ تک پہچنے کے اتنے ہی راستے ہیں جتنے آسمان پر تارے۔یا جسم پر روئیں۔یہ بات کہنے کا طریقہ ہے مطلب یہ ہے کہ انسان اپنے اپنے طریقے سے ملک تک پہنچنے کی کوشش کرتا ہے۔اگر کوئی تم سے الگ دکھائی دیتا ہے تو وہ بھی اللہ کا بندہ ہے۔کوئی تم سے الگ طریقے سے عبادت کرتا ہے تو وہ بھی اللہ کا بندہ ہے۔

پر، دادا۔تھوڑا بہت چڑانا اتنی بری بات تو نہیں۔

اگر آپ کھیل کھیل میں کسی دوست کو چڑائیں تو بیشک نہیں لیکن کسی کو کم تر سمجھ کر چڑائیں تو بری ہی نہیں، بہت بری بات ہے۔یاد رکھیے معمولی چڑ کبھی کبھی گہری نفرت میں بدل جاتی ہے۔

آئی ایم ساری، دادا دانیال نے دھیرے سے کہا۔

سوری آپ ان لڑکوں سے کہیےگا جب وہ اگلی بار ملیں

جی دادا اور ہم ملک محمد جائسی کی شاعری بھی پڑھیں گے۔

جب آپ کچھ اور بڑے ہو جائیں گے تو ہم خود آپ کو پڑھائیں گے اور اودھی کے ایک اور عظیم شاعر تلسی داس کو بھی۔یاد رکھیے آپ بڑے ہو کر کچھ بنیں، زبان اور ادب سے ضرور جڑے رہیےگا۔ادب آپ کو انسان سے جوڑےگا۔

اور ہاں۔دادا نے ہنس کر کہا۔ذرا دودھ پی لیجئے۔غچہ دینے کی کوشش کر رہے ہیں۔ممی سے ڈانٹ کھانے کا ارادہ ہے کیا؟

بہت پرانے زمانے کی بات ہے کسی ملک پر ایک بادشاہ حکومت کرتا تھا۔اس بادشاہ کی ایک بیٹی تھی جس کا نام شہزادی گل فشاں تھا۔شہزادی گل فشاں اپنی خوبصورتی، خوش اخلاقی اور عقلمندی کی وجہ سے دور دور تک مشہور تھی اور کئی ملکوں کے شہزادے اس سے شادی کے خواہش مند تھے مگر بادشاہ ان شہزادوں کی طرف سے آنے والے ہر رشتے کو نامنظور کر دیا کرتا تھا۔یہ بات نہیں تھی کہ وہ شہزادے خوبصورتی یا بہادری میں کسی سے کم تھے۔بادشاہ کے پاس ان رشتوں سے انکار کی صرف ایک ہی وجہ تھی۔شہزادی گل فشاں چونکہ اس کی اکلوتی بیٹی تھی اور وہ اس سے بہت محبّت کرتا تھا، اس لیے وہ نہیں چاہتا تھا کہ اس کی لاڈلی بیٹی کی شادی کسی دور دراز کے ملک کے شہزادے سے ہوجائے اور وہ اس سے جدا ہو کر دور چلی جائے۔بادشاہ نے دل میں سوچ رکھا تھا کہ اس کی شادی اپنے ملک کے ہی کسی اچھے سے نوجوان سے کر دے گا اور اس کا محل اپنے محل کے برابر میں بنوادے گا تاکہ وہ دونوں اس میں رہ سکیں۔اس مقصد کے لیے اس نے نہایت ماہر معماروں سے محل کی تعمیر بھی شروع کروادی تھی۔

بادشاہ اپنی ملکہ سے بھی بہت محبّت کرتا تھا۔ویسے تو وہ ہر لحاظ سے ایک بہترین حکمران تھا، حکومت کے امور میں بہت دلچسپی لیتا تھا اور اپنی عوام کی فلاح و بہبود کے لیے دن رات کوشاں رہتا تھا مگر اس کی اس ضد نے سب کو پریشان کر کے رکھ دیا تھا کہ وہ شہزادی کی شادی کسی دور دراز ملک کے شہزادے سے نہیں کرے گا۔ملکہ اس کو لاکھ سمجھاتی کہ لڑکیاں تو پرائی ہوتی ہیں، ایک روز ان کو اپنے گھر جانا ہی پڑتا ہے مگر بادشاہ کے کان پر جوں تک نہیں رینگتی تھی۔ایک روز جب اسی موضوع پر بات ہو رہی تھی تو ملکہ نے بادشاہ کو اپنی مثال دی کہ وہ سات سمندر پار ایک ملک کی شہزادی تھی مگر بادشاہ سے شادی کر کے اسے بھی اپنے ماں باپ کو چھوڑ کر آنا پڑگیا تھا۔

بادشاہ اس بات پر قائل تو کیا ہوتا، مسکرا کر بولا۔ملکہ اگر آپ کے ابّا بھی آپ سے اتنی محبّت کرتے جتنی کہ ہم شہزادی گل فشاں سے کرتے ہیں تو وہ بھی آپ کو بیاہ کر اتنی دور نہیں بھیجتے۔

ملکہ نے یہ بات سنی تو منہ پھلا کر بولی۔جہاں پناہ آپ کو پتہ ہے میرے ابّا حضور میرے بغیر کھانا بھی نہیں کھاتے تھے، میں ایک لمحے کے لیے بھی ان کی نظروں سے اوجھل ہوجاتی تھی تو وہ بے چین ہوجاتے تھے۔

بادشاہ کو احساس ہو گیا تھا کہ اس کے منہ سے ایک نامناسب بات نکل گئی ہے جس سے ملکہ کی دل آزاری ہوئی ہے۔اس نے کہا۔پیاری ملکہ۔ہم معافی چاہتے ہیں، ہم نے مذاق ہی مذاق میں ایک غلط بات کہہ دی تھی ورنہ حقیقت تو یہ ہے کہ تمام باپ اپنی بیٹیوں سے یکساں محبّت کرتے ہیں۔

ملکہ نے بادشاہ کی شرمندگی محسوس کر کے نرمی سے کہا۔میرا خیال ہے کہ ہماری شہزادی ملک فارس کے شہزادے احمر کو پسند کرتی ہے۔آپ کو یاد ہے نا وہ اپنے ماں باپ کے ساتھ تھوڑے دن پہلے ہمارے ملک میں آیا تھا۔دونوں حالانکہ چند روز ہی ایک ساتھ رہے تھے مگر اتنے کم عرصے میں ہی آپس میں کافی گھل مل گئے تھے۔اس کی ماں نے شہزادی کا رشتہ بھی مانگا تھا مگر آپ نے کہہ دیا تھا کہ سوچ کر جواب دیں گے۔میرا تو خیال ہے کہ آپ ہاں کر ہی دیجیے، شہزادہ احمر ہماری بیٹی کو بہت خوش رکھے گا۔

بادشاہ نے ملکہ کی بات کا جواب تو نہیں دیا، صرف اتنا کہہ کر اٹھ کھڑا ہوا۔ملکہ تم اس سلسلے میں جلد ہی خوشخبری سنو گی۔یہ کہہ کر بادشاہ تو کمرے سے نکل گیا اور ملکہ دھک سے رہ گئی کہ جانے بادشاہ کیا کرنے والا ہے۔

بادشاہ کا ایک وزیر بھی تھا، بہت عقلمند، وفادار اور بادشاہ کا جاں نثار وزیر کا ایک بیٹا بھی تھا اور اس کا نام شہریار تھا۔وہ تلوار بازی، تیر اندازی اور نیزہ بازی میں یکتا تھا۔صورت شکل اس کی ایسی تھی کہ جو دیکھے دیکھتا رہ جائے۔شہزادی گلفشاں اور شہریار کا بچپن ایک ساتھ ہی گزرا تھا۔بادشاہ اور ملکہ اس کو اپنے بیٹوں کی طرح ہی چاہتے تھے۔یہ ہی وجہ تھی کہ اس کی تعلیم و تربیت اور تلوار بازی وغیرہ کی تربیت شہزادی گل فشاں کے ساتھ ہی ہوئی تھی۔وہ دونوں ایک دوسرے سے بہت مانوس تھے اور ایک دوسرے کے دکھ سکھ کے ساتھی تھے۔

گرمیوں کی ایک دوپہر تھی۔کھانا کھانے کے بعد سب لوگ اپنے اپنے کمروں میں آرام کررہے تھے۔زیادہ دیر نہیں گزری تھی کہ ایک کنیز بھاگتی ہوئی ملکہ کے پاس آئی اور گھبرائے ہوے لہجے میں بولی۔ملکہ عالیہ جلدی سے آئیے۔شہزادی صاحبہ کی طبیعت خراب ہو گئی ہے۔

کنیز کی بات سن کر ملکہ گھبرا گئی اور دوڑ کر شہزادی کے کمرے میں آئی۔اس نے دیکھا شہزادی گل فشاں آنکھیں بند کیے اپنے بستر میں لیٹی ہوئی ہے۔ایسا معلوم دیتا تھا جیسے وہ بے خبر سو رہی ہے۔ملکہ نے غصیلی نظروں سے کنیز کی طرف دیکھا اور بولی۔شہزادی تو سو رہی ہے۔تم کہہ رہی ہو کہ اس کی طبیعت خراب ہو گئی ہے؟۔

کنیز خوف سے تھر تھر کانپنے لگی اور بولی۔ملکہ حضور، شہزادی صاحبہ اچھی خاصی مجھ سے باتوں میں مصروف تھیں کہ اچانک انہوں نے ایک چیخ ماری اور بستر پر گر پڑیں۔میں نے انہیں بہت آوازیں دیں مگر انہوں نے کوئی جواب نہیں دیا۔

یہ بات سن کر ملکہ کو بھی تشویش ہوئی۔اس نے پہلے تو شہزادی کو ہلا جلا کر اٹھانے کی کوشش کی پھر جب کوئی کامیابی نہیں ہوئی تو اس نے بادشاہ کو اطلاع کروائی۔

شہزادی کی خراب طبیعت کے بارے میں سن کر بادشاہ کے تو ہاتھوں کے طوطے اڑگئے۔وہ بھاگا بھاگا آیا اور محل کے تمام طبیبوں کو طلب کر لیا۔وہ سب شہزادی کا معائینہ کرنے لگے۔ایک طرف وزیر زادہ شہریار بھی منہ لٹکائے خاموش کھڑا تھا۔تھوڑی دیر بعد جب طبیبوں نے معائینہ ختم کیا تو وہ خاصے مایوس تھے۔انہوں نے بادشاہ کو بتا دیا کہ شہزادی کا مرض ان کی سمجھ سے بالا تر ہے۔یہ سن کر بادشاہ کے چہرے کا رنگ اڑ گیا اور وہ سر پکڑ کر بیٹھ گیا۔

یہ خبر جنگل کی آگ کی طرح پورے ملک میں پھیل گئی تھی۔بادشاہ نے اسی وقت ملک کے دوسرے حکیموں اور طبیبوں کو بھی طلب کرلیا اور شہزادی کو دکھایا گیا مگر بے سود۔شہزادی کا مرض کسی کی بھی سمجھ میں نہیں آیا تھا اور وہ بدستور اپنے بستر پر بے سدھ سوتی رہی۔

اسی پریشانی میں شام ہو گئی۔اگلے روز مایوس ہو کر بادشاہ نے یہ اعلان کروا دیا کہ جو بھی شہزادی کو نیند سے بیدار کرے گا، شہزادی کی شادی اس سے کردی جائے گی۔اس اعلان کو سن کر کوئی بھی حاضر نہیں ہوا۔سب لوگ یہ ہی سوچ رہے تھے کہ جب بڑے بڑے حکیم اور طبیب اس سلسلے میں کچھ نہیں کر سکے تو وہ کیا کر لیں گے۔

اس صورت حال سے بادشاہ اور ملکہ سخت پریشان تھے۔ان کی مایوسی بڑھتی جا رہی تھی کہ ایسے میں ایک چوبدار نے آکر اطلاع دی کہ ملک فارس کا شہزادہ احمر آیا ہے اور شہزادی کے علاج کے سلسلے میں بادشاہ سے ملنا چاہتا ہے۔

ناامید بادشاہ کی امید ابھی باقی تھی۔اس نے شہزادے احمر کو فورا ً ہی اپنے کمرے میں طلب کرلیا۔محل کے پہرے دار اس کو لے کر حاضر ہو گئے۔بادشاہ اس سے پہلے بھی ملا ہوا تھا۔چند روز قبل وہ اپنے ماں باپ کے ساتھ اس کے محل میں آیا تھا۔

شہزادہ احمر نے جھک کر بڑے ادب سے بادشاہ کو سلام کیا اور بولا جہاں پناہ۔میں اپنے ساتھیوں کے ساتھ شکار پر نکلا ہوا تھا۔منادی کرنے والوں سے سنا کہ شہزادی صاحبہ نیند سے نہیں جاگ رہیں۔میرا خیال ہے کہ ان کی بیماری کا علاج میرے پاس ہے اس لیے آپ کی خدمت میں حاضر ہو گیا ہوں۔

اس کے گفتگو کرنے کے انداز اور وجاہت نے بادشاہ کو بہت متاثر کیاتھا۔اس نے دل میں سوچا کہ اگر اس خوبرو شہزادے نے اس کی بیٹی کو ٹھیک کر دیا تو وہ ضرور اس سے اس کی شادی کردے گا۔پھر بھی اس نے اپنی تسلی کے لیے ایک سوال کیا۔تم تو ایک شہزادے ہو۔حکمت کے کاموں سے تمہارا کیا واسطہ؟۔

شہزادے احمر نے ادب سے ہاتھ باندھ کر کہا۔جہاں پناہ۔شہزادی صاحبہ کسی بیماری میں مبتلا نہیں ہیں۔یہ مسلہ دوسرا ہے۔

بادشاہ کی آنکھیں حیرت سے پھیل گئیں۔تمہارا مطلب ہے یہ کسی جادوگر یا دیو وغیرہ کا چکر ہے؟۔

شہزادہ احمر نے نے نفی میں سر ہلا کر کہا۔جی نہیں۔میں یہ بھی نہیں کہہ سکتا۔پھر اس نے ہیرے جواہرات سے مرصّع ایک چھوٹی سی خوبصورت ڈبیہ نکالی اور اسے بادشاہ کو دکھا کر بولا۔شہزادی صاحبہ کو کچھ بھی ہوا ہو، ان کا علاج اس ڈبیہ میں بند ہے۔

بادشاہ حیرت اور دلچسپی سے اس ڈبیہ کو دیکھنے لگا۔احمر کی بات میں جانے کیا بات تھی کہ ملکہ کو بھی امید ہو گئی کہ اس کی بیٹی اب ٹھیک ہو جائے گی۔وزیر زادہ شہریار بھی وہیں تھا اور بڑی دلچسپی سے شہزادے کی باتیں سن رہا تھا اور اس کے ہونٹوں پر ایک دوستانہ مسکراہٹ تھی۔

اس کے بعد بادشاہ اور وہ سب لوگ اس کمرے میں آئے جہاں شہزادی محوخواب تھی۔شہزادے احمر نے بغور شہزادی کو دیکھا، کچھ سوچتے ہوئے اس نے وہ خوبصورت ڈبیہ کھول کر اس میں سے ایک پر نکالا۔وہ پر حسین و جمیل رنگوں سے جگمگا رہا تھا۔شہزادے احمر نے اس پر کو شہزادی کے تلوؤں سے لگایا۔جیسے ہی پر نے اس کے تلوؤں کو چھوا، شہزادی کو ایک ہلکی سی چھینک آئی اور وہ بستر پر اٹھ کر بیٹھ گئی اور حیرانی سے سب کو دیکھنے لگی۔

بادشاہ اور ملکہ کے منہ سے خوشی کی ایک چیخ نکل گئی۔بادشاہ نے جلدی سے آگے بڑھ کر شہزادی کو گلے سے لگا لیا۔شہزادی گھبرائی ہوئی سی لگ رہی تھی۔ابّا حضور مجھے کیا ہو گیا تھا؟۔اس نے پوچھا۔

کچھ نہیں میری بیٹی۔تم بالکل ٹھیک ہو۔پھر بادشاہ نے شہزادہ احمر کا ہاتھ پکڑ کر کہا۔شہزادے۔ہم تمہارا یہ احسان زندگی بھر نہیں بھولیں گے۔

یہ خبر تھوڑی ہی دیر میں پورے ملک میں پھیل گئی تھی۔اس خوشی میں بادشاہ نے غریبوں کے لیے خزانے کے منہ کھول دیے تھے۔چند روز کے بعد حسب وعدہ شہزادہ احمر اور شہزادی گل فشاں کی بڑی دھوم دھام سے شادی کر دی گئی۔رخصتی کے وقت شہزادی بادشاہ کے سینے سے لگ کر رونے لگی تو بادشاہ نے شفقت سے اس کے سر پر ہاتھ پھیرا اور کہا۔بیٹی ہم غلطی پر تھے۔ہر لڑکی کو ایک نہ ایک روز اپنے گھر جانا پڑتا ہے۔یہ ہماری خوش قسمتی ہے کہ تمھاری شادی احمر جیسے خوبصورت اور ذہین شہزادے سے ہوئی ہے۔

ملکہ شہزادی کی جدائی سے رنجیدہ تو تھی مگر اس بات پر خوش بھی تھی کہ بادشاہ نے شہزادی کی شادی کے سلسلے میں اپنی ضد چھوڑ دی تھی۔اس نے بھی شہزادی کو گلے سے لگا کر دعائیں دیں۔

اس موقع پر سارے وزیر، مشیر اور دوسرے ملازمین وہاں جمع تھے۔بادشاہ نے اپنی بیٹی کو بے شمار قیمتی تحفے دئیے تھے اور سو سپاہیوں کا دستہ ان کی حفاظت کے لیے ساتھ کر دیا تھا۔

سفر پر روانہ ہونے سے پہلے شہزادی نے چاروں طرف دیکھا جیسے کسی کو تلاش کر رہی ہو۔جلد ہی اس کی نگاہ وزیر زادے شہریار پر پڑی، وہ ایک کونے میں سر جھکائے اداس کھڑا تھا۔شہزادی دوڑ کر اس کے قریب پہنچی اور اس کے دونوں ہاتھ پکڑ کر بولی۔شہریار بھائی۔اگر آپ یہ سب کچھ نہ کرتے تو میری شادی کبھی بھی شہزادہ احمر سے نہیں ہوتی۔آپ نے اتنی اچھی ترکیب بتائ تھی کہ ابّا حضور اپنی شرط سے دستبردار ہونے پر مجبور ہو گئے۔

شہریار مسکرا کر بولا۔میں نے بہت ساری کہانیوں میں سن رکھا تھا کہ کوئی شہزادی جب کسی بڑی مصیبت میں پھنس جاتی تھی تو بادشاہ سلامت یہ ہی اعلان کرواتے تھے کہ جو شہزادی کو اس مصیبت سے نجات دلائے گا اس کی شادی شہزادی سے کردی جائے گی۔میں نے یہ منصوبہ بنایا تھا کہ تم جھوٹ موٹ کی سوتی ہوئی بن جاؤ اور شہزادہ احمر تمہیں ٹھیک کر دے۔اس نے بھی بڑی مہارت سے اپنا کام کیا تھا۔بادشاہ سلامت کو ذرا بھی شبہ نہیں ہو سکا تھا۔اب تم سے یہ ہی کہنا ہے کہ وہاں جا کر ہمیں بھول نہیں جانا۔

اس کی بات سن کر شہزادی نے اداسی سے کہا۔میں ابّا حضور کو، امی حضور کو اور شہریار بھائی آپ کو کیسے بھول سکتی ہوں۔یہ کہتے ہوےٴ اس کی آنکھوں سے دو آنسو ڈھلک گئے۔

شہزادہ احمر بھی ان کے قریب آکر کھڑا ہوگیا تھا۔اس نے کہا۔شہریار تم ایک اچھے اور سچے دوست ہو۔تم اگر وہ ترکیب نہ بتاتے اور میری شادی شہزادی سے نہ ہوتی تو میں خود سچ مچ کا سوتا شہزادہ بن گیا ہوتا۔تمہارا یہ احسان میں زندگی بھر نہیں بھولوں گا۔یہ کہہ کر اس نے شہریار کو گلے سے لگا لیا۔شہریار نے شہزادی کے سر پر ہاتھ پھیرا اور پھر یہ قافلہ شہزادی کو لے کر پردیس روانہ ہوگیا۔

دریائے ستلج کے کنارے ایک گاؤں تھا (چک باوا) وہاں فرید نامی ایک لڑکا رہتا تھا۔اس کی عمر پانچ سال تھی لیکن ابھی وہ اسکول نہیں جاتا تھا۔اسکول کے گاؤں سے کافی دور تھا۔اس لیے اس کا باپ اسے اسکول نہیں بھیجتا تھا۔فرید ہر وقت اپنے باپ کے ساتھ ساتھ رہتا۔کھیتوں میں کھیلتا اور درختوں پہ جھولا ڈال کر جھولے لیتا۔اس کے پاس ایک سفید رنگ کا پیارا سا کٹورا تھا۔کٹورے کا نام تھا جگنو۔جگنو ہر وقت فرید کے ساتھ ساتھ رہتا تھا۔فرید اس سے بہت پیار کرتا تھا۔

فرید جب شیشم کے پیڑ پر جھولا ڈالے لمبے لمبے جھولے لیتا تو سوچتا کہ اگر وہ پرندوں کی طرح ہوا میں اڑ سکتا تو کتنا مزا آتا۔یہ سوچ کر وہ اور زور لگا کر جھولا جھولنے لگتا کہ ہوا میں اڑنے کا مزا لے سکے۔اسی وجہ سے اسے پرندے بھی بےحد پسند تھے۔

ایک دن اس نے سوچا کہ اگر جگنو پرندوں کی طرح ہوا میں اڑے تو کتنا پیارا لگے۔یہ سوچ کر فرید کو یوں لگا جیسے وہ خود ہواؤں میں اڑ رہا ہو۔مگر جگنو ہوا میں کیسے اڑ سکتا تھا۔کتے تیز بھاگ سکتے ہیں، اڑ نہیں سکتے ہیں۔

ایک دن فرید انہی سوچوں میں گم کھیت کنارے بیٹھا تھا۔اس کا باپ دھان کی فصل کو سپرے کر رہا تھا۔سپرے بہت زہریلا ہوتا ہے اس لیے اس کے باپ نے اسے دور بٹھایا تھا۔فرید جگنو کو گود میں لیے آسمان پر اڑتے پرندوں کو دیکھ رہا تھا۔کبھی کبھی اس کو یوں محسوس ہوتا کہ آسمان پر اڑتے کوؤں، کبوتروں اور بگلوں میں کہیں اس کا کتا جگنو بھی اڑ رہا ہے۔چانک اس نے دیکھا کہ دھان کے کھیت میں سے ایک بگلا ایک مینڈک کو اپنی چونچ میں دبائے اڑ گیا ہے۔فرید کے دل میں فوراً خیال آیا کہ مینڈک کی طرح اس کا جگنو بھی بگلے کی چونچ کے سہارے اڑنے کا مزا لے سکتا ہے۔

لیکن اگر بگلے نے میرا جگنو واپس نہ کیا تو کیا کروں گا؟فرید نے سوچا اور پیار سے جگنو کی کمر سہلانے لگا۔

وہ کافی دن اس بات پر غور کرتا رہا۔پھر اسے ایک حل سوجھا۔کیوں نہ میں ایک بگلا پال لوں جو میرے جگنو کو جھولے دے کر میرے پاس واپس لے آئےگا۔فرید نے سوچا۔اب وہ روزانہ بگلا پکڑنے کی ترکیبوں پر غور کرنے لگا۔اسنے دھان کے کھیت کنارے پھندہ بنا کر لگا دیا۔چڑیاں، مینائیں، کبوتر سارے اس پھندے میں پھنسے مگر بگلا نہ آیا۔کچھ دن پھندہ لگا کر اس نے یہ ترکیب چھوڑ دی اور کوئی نئی ترکیب سوچنے لگا۔ایک دن اس نے جھاڑیوں میں چھپ کے اپنے ہاتھوں سے بگلا پکڑنے کی کوشش کی مگر نہ پکڑا گیا۔اسی طرح چھ ماہ گزر گئے۔

چھ ماہ میں انسان زیادہ بڑا نہیں ہوتا مگر جانور کافی بڑے ہو جاتے ہیں۔اسی طرح جگنو بھی کافی بڑا ہو گیا تھا۔جس دن فرید کو احساس ہوا کہ جگنو بڑا ہو گیا ہے، وہ اداس سا ہو گیا۔

جگنو اتنا بڑا ہو گیا ہے۔اب تو بگلا بھی اسے جھولے نہیں دے سکےگا۔فرید نے سوچا۔

اس نے پھر سوچا اتنے بڑے جگنو کو تو صرف گدھ ہی اٹھا سکتے ہیں۔اب مجھے گدھ پالنا چاہئے۔

گدھ ہوا میں بہت اونچا اڑتے ہیں۔اس لیے آسانی سے یہ پکڑے نہیں جا سکتے۔مگر فرید پھر بھی اسے پکڑنا چاہتا تھا۔اس نے درختوں کے اوپر چڑھ کر گدھ تک پہچنے کی کوشش کی مگر کامیاب نہ ہو سکا۔اسی طرح مزید چھ ماہ گزر گئے۔اب جگنو ایک سال کا ہوگیا تھا۔ایک سال کا کتا بہت طاقت والا ہوتا ہے۔جس دن فرید کو احساس ہوا کہ اب جگنو بڑا کتا بن چکا ہے اس دن اسے افسوس ہوا کیونکہ اب گدھ بھی اسےجھولے نہیں دے سکتا تھا۔

اس نے اداس ہوکر سوچا اب جگنو کو کون جھولے دےگا؟

فرید ابھی اپنی سوچوں میں گم تھا کہ اسے گاؤں کے راستے پر مٹی اڑتی نظر آئی۔سبز رنگ کی ایک کار دوڑتی نظر آ رہی تھی۔تھوڑی دیر بعد وہی کار فرید کے گھر کے سامنے جاکر رکی۔کارسے اس کا تایا زاد بھائی افضل نکلا۔افضل دبئی میں رہتا تھا۔آج وہ تین سال بعد پاکستان آیا تھا اور فرید کے لئے کافی سارے کھلونے لے کے آیا تھا۔ان کھلونوں میں ایک بڑا سا ہوائی جہاز بھی تھا۔اس ہوائی جہاز کو جب چابی بھر کر دوڑایا جاتا تو وہ ہوا میں اڑ جاتا تھا۔پھر کچھ دیر ہوا میں چکر کاٹنے کے بعد خود ہی زمین پر اتر آتا تھا۔فرید کو یہ جہاز بہت پسند آیا۔

ایک دن اس کے دماغ میں ایک انوکھی ترکیب سوجھی۔اس نے جہاز کے اندر جگنو کو بٹھا دیا اور جہاز کو اڑا دیا۔جہاز ہوا میں اڑ رہا تھا اور فرید زمین پر اس کے نیچے خوشی سے کلکاریاں مارتے بھاگا پھر رہا تھا۔آخرکار جگنو اڑ رہا تھا۔جب جہاز نیچے اترا تو فرید نے دوڑ کر جگنو کو جہاز سے نکالا۔جگنو خوشی سے اپنی دم تیز تیز ہلاتا فرید کی طرف دوڑا۔یوں جیسے وہ بھی جہاز کی سیر سے بہت خوش ہو۔آج فرید کی خوشی کا کوئی ٹھکانہ نہ تھا۔اس کا پرانا خواب سچا ہو گیا تھا۔اب وہ سوچ رہا تھا کہ اگر وہ خود بھی جہاز میں بیٹھ جائے تو کیا جہاز اسے بھی جھولے دے سکےگا۔

مگر فرید نہیں جانتا تھا کہ یہ اتنی آسان بات نہیں تھی۔جہاز میں بیٹھنے کے لئے انسان کو بہت ساری تعلیم حاصل کرنی پڑتی ہے۔میرا خیال ہے فرید ایک دن تعلیم حاصل کر کے ضرور جہاز میں بیٹھےگا اور گاؤں کے بچوں کو بھی جہاز میں جھولے دےگا۔

شہزادی سلطانہ بادشاہ کی شادی کے بعد بڑی منتوں مرادوں کے بعد پیدا ہوئی تھی۔بادشاہ اور ملکہ تو اس کی پیدائش پر خوش تھے ہی مگر جس روز وہ پیدا ہوئی تھی پورے ملک میں خوشی کی ایک لہر دوڑ گئی تھی۔ہر طرف جشن منایا جا رہا تھا۔بادشاہ کو تو یقین ہی نہیں آرہا تھا کہ وہ اتنی پیاری بیٹی کا باپ بن گیا ہے۔

وہ بار بار ملکہ کے پاس جا کر بیٹھ جاتا اور ننھی شہزادی کو دیکھ کر خوش ہوتا۔ملکہ اس کو دیکھ دیکھ کر مسکراتی تھی۔ملکہ نے اس سے کہا بھی کہ وہ شہزادی کو گود میں لے لے مگر بادشاہ نے یہ کہہ کر انکار کر دیا شہزادی اتنی سی تو ہے، ہماری گود سے گر نہ پڑے۔

شہزادی بےانتہا خوبصورت تھی۔اس کی آنکھیں بڑی بڑی رنگ شہابی اور بال سنہری تھے۔وہ روتی تھی تو یوں محسوس ہوتا تھا جیسے چاروں طرف جلترنگ بجنے لگے ہوں۔اس کی ہنسی کی آواز کیسی تھی، یہ کوئی نہیں بتا سکتا کیوں کہ اتنے چھوٹے بچے ہنستے نہیں صرف مسکراتے ہیں۔

بادشاہ کا دل اب دربار میں بھی نہیں لگا کرتا تھا، اس کا تمام دھیان شہزادی سلطانہ میں ہی لگا رہتا تھا۔شہزادی سلطانہ کی پرورش بڑے ناز و نعم سے ہو رہی تھی۔اس کے کھلونے سات سمندر پار سے آتے تھے۔ماہر کاریگر ریشم کے کیڑوں سے حاصل کردہ ریشم سے اس کے لباس بناتے تھے۔اس کے جوتے نہایت ہلکے پھلکے ہوتے تھے کیوں کہ وہ جانوروں کی کھال کے بجائے قیمتی پرندوں کی کھال سے تیار کیے جاتے تھے۔اس زمانے میں پیمپروں کا رواج نہیں تھا ورنہ ملکہ بیش قیمت پیمپر بھی منگوا کر رکھتی۔شہزادی سلطانہ کی دیکھ بھال کے لیے خصوصی کنیزیں رکھی گئی تھیں، جو ہر وقت اس کے آس پاس رہتی تھیں۔

رات کو بستر پر ملکہ اس کونے پر سوتی تھی، بادشاہ دوسرے کونے پر اور بیچ میں شہزادی سلطانہ۔وہ ایک ٹانگ بادشاہ پر اور دوسری ملکہ پر رکھ کر بےخبر سو جاتی تھی۔شہزادی سلطانہ کی پرورش بہت لاڈ پیار سے ہو رہی تھی اور اس لاڈ پیار نے اسے کسی حد تک بگاڑ دیا اور وہ کافی بدتمیز ہو گئی تھی۔وہ کسی کا کہنا نہیں مانتی تھی، کھانے کی کوئی چیز پسند نہ ہوتی تو اس کو پھینک دیتی۔ملکہ سے چیخ کر بات کرتی تھی، باپ سے چیخ کر بات تو نہیں کرتی تھی، لیکن اگر اسے بادشاہ کی کوئی بات پسند نہ آتی تو دانت پیس کر اس کے چٹکی بھر لیا کرتی تھی۔یہ بات نہیں تھی کہ وہ صرف ملکہ کا کہا ہی نہیں مانتی تھی، بادشاہ بھی اس سے کچھ کہتا تو وہ اس کی بات بھی نہیں مانتی تھی۔

یہ سب اس کے بچپن کی باتیں تھیں۔بادشاہ اور ملکہ ان باتوں کو اس لیے نظرانداز کرتے رہے کا وہ بچی تھی اور اکلوتی تھی اور شادی کے بہت سالوں بعد پیدا ہوئی تھی۔مگر بادشاہ کا ماتھا اس دن ٹھنکا، جب اپنی سولہویں سالگرہ کی تقریب میں غصے میں آ کر اس نے کیک کو زمین پر گرا دیا۔اس تقریب میں وزیر، مشیر اور امرا اپنی بیگمات کے ساتھ شامل تھے۔شہزادی سلطانہ کی اس حرکت سے بادشاہ کی سخت بے عزتی ہوئی تھی۔وہ محفل سے اٹھ کر چلا گیا۔خود ملکہ بھی سناٹے میں رہ گئی تھی۔اس نے شہزادی کو سرزنش کی تو شہزادی اس سے بدزبانی کرنے لگی۔اس نے میز پر رکھے ہوئے مشروبوں کے پیالے زمین پر پھینک دیے اور روتی ہوئی اپنے کمرے میں چلی گئی۔

اگلے روز اس کے اس سلوک کا جگہ جگہ چرچا ہو گیا تھا۔لوگ سخت افسوس کر رہے تھے کہ ان کا بادشاہ کس قدر اچھا اور رعایا پرور ہے مگر اس کی بیٹی کو دیکھو، نہایت چڑ چڑی، بددماغ اور بداخلاق ہے۔اللہ ایسی بیٹی دشمن کو بھی نہ دے۔بادشاہ کے کانوں میں بھی یہ باتیں پڑنے لگی تھیں۔وہ بہت غمزدہ تھا۔اسے اندازہ ہو گیا تھا کہ اس کے اور ملکہ کے لاڈ پیار نے شہزادی کو دو کوڑی کا کر دیا ہے۔غلطی ان ہی کی تھی مگر اب کیا ہو سکتا تھا۔ملکہ بھی بہت پریشان تھی۔

سالگرہ والے واقعہ کے بعد بادشاہ اور ملکہ نے شہزادی سے بات چیت کم کردی تھی مگر شہزادی کو اس بات کی پرواہ بھی نہیں تھی۔اپنی غلطی اگر تسلیم کرتی تو خود کو بدلنے کی کوشش کرتی، مگر اس نے آج تک خود کو غلط سمجھا ہی نہیں تھا۔بادشاہ چپ چپ رہنے لگا تھا۔اگر ایسی بیٹی کسی اور کی بھی ہو تی تو وہ بےچارہ بھی چپ چپ ہی رہتا۔

بادشاہ کو یوں چپ چپ دیکھ کر ایک روز اس کے وفادار اور عقلمند وزیر نے کہا۔جہاں پناہ۔ایسے تو حالات ٹھیک نہیں ہونگے۔ان کو ٹھیک کرنے کی کوئی تدبیر کرنا ہوگی۔میرا تو خیال ہے کہ شہزادی صاحبہ کی شادی کر دی جائے۔امید ہے کہ شادی کے بعد وہ ٹھیک ہو جائیں گی۔

بادشاہ نے کہا۔منہ پھٹ اور بدتمیز لڑکیوں سے کون شادی کرتا ہے۔شہزادی سلطانہ کے ساتھ کوئی نوجوان شادی پر تیار نہیں ہوگا۔

بادشاہ کی بات سن کر وزیر سوچ میں پڑ گیا۔بہت دیر تک سوچنے کے بعد اس نے کہا۔جہاں پناہ۔اگر آپ میری بات پر عمل کریں تو مجھے پکا یقین ہے کہ سب کچھ ٹھیک ہو جائےگا۔

بادشاہ نے بےبسی سے کہا۔اے وزیر اس پریشانی سے نکلنے کے لیے ہم تمھاری ہر بات ماننے کو تیار ہیں۔

وزیر بولا۔پہلی بات تو یہ ہے کہ آپ اپنے رویے اور لہجے میں سختی پیدا کریں۔بچوں سے ہر وقت نرم لہجے کی گفتگو انھیں خودسر بنا دیتی ہے۔دوسری بات میں آپ کو بعد میں بتاؤں گا۔

بادشاہ نے حامی بھرلی کہ وہ ایسا ہی کرےگا۔بادشاہ جب محل میں پہنچا تو شہزادی سلطانہ کا موڈ خوشگوار تھا۔باپ کو دیکھ کر وہ دوڑ کر اس کے قریب آئی اور محبت سے اس کا ہاتھ پکڑ لیا۔ابا حضور آپ مجھ سے ناراض نہ ہوا کریں۔

بادشاہ نے اپنا ہاتھ اس سے چھڑا لیا اور کچھ درشت لہجے میں بولا۔شہزادی۔آپ محل کے آداب کا خیال رکھا کیجیے۔ہم اس سلطنت کے شہنشاہ ہیں، یہ ٹھیک ہے کہ ہم آپ کے باپ ہیں مگر تمیز بھی کوئی چیز ہوتی ہے۔

یہ کہہ کر بادشاہ وہاں سے تیز تیز چلتا ہوا باہر نکل گیا۔شہزادی سلطانہ کا منہ حیرت سے کھلے کا کھلا رہ گیا۔بادشاہ کی اس بات نے اسے سہما دیا تھا حالانکہ اسے غصہ بھی آ رہا تھا۔اس نے اس بات کی شکایت ملکہ سے کی۔ملکہ تو خود اس کے برے رویے سے تنگ تھی، بیرخی سے بولی۔اتنی بڑی ہو گئی ہو، کچھ تو تمیز سیکھ لو۔

شہزادی سلطانہ ماں کو تو کچھ سمجھتی ہی نہیں تھی، اس کی بات سن کر غصے میں پاؤں پٹختے ہوئے چلی گئی۔

رات کو بادشاہ نے ملکہ سے کہا۔ملکہ ہم چاہتے ہیں کہ اب شہزادی سلطانہ کی شادی کر دی جائے۔

ملکہ اداسی سے بولی۔اس سے کون شادی کرےگا۔اس کی بدمزاجی کے قصے تو بچے بچے کی زبان پر ہیں۔

ملکہ کی بات بادشاہ کے دل پر لگی تھی اور اس کی آنکھیں نم ہو گئیں۔وہ خاموش ہو گیا۔ان تمام واقعات کے بعد شہزادی سلطانہ اپنے کمرے میں ہی بند ہوکر رہ گئی تھی۔

شام کو وزیر بادشاہ سے ملنے آیا، اس کے آنے کی خبر سنی تو بادشاہ کو یاد آ گیا کہ وزیر نے شہزادی والے معاملے میں کوئی بات بتانے کا وعدہ کیا تھا۔اس نے فوراً وزیر کو طلب کر لیا اور وہ دونوں ایک کمرے میں بیٹھ کر چپکے چپکے باتیں کرنے لگے۔

اگلے بادشاہ کی ہدایت پر ملکہ نے شہزادی سلطانہ کو یہ اطلاع دی کہ اس کی شادی طے کر دی گئی ہے۔شہزادی نے یہ سنا تو وہ پھٹ پڑی۔ہاں ہاں کر دیجیے میری شادی۔میں خود اب یہاں نہیں رہنا چاہتی ہوں۔

کچھ دنوں بعد شادی کی تقریب ہوئی۔شام کو شہزادی کو اس کے شوہر کے ساتھ ایک بگھی میں بیٹھا کر روانہ کر دیا گیا۔شادی بڑی سادگی سے ہوئی تھی، نہ دھول تاشے بجے نہ آتش بازی کی گئی۔شہزادی سلطانہ اس دوران اتنے غصے میں تھی کہ اس نے یہ بھی نہیں پوچھا تھا کہ اس کی شادی کس سے ہورہی ہے اور نہ ہی اس نے نظر بھر کر اپنے دولہا کو دیکھا اور تو اور رخصتی کے وقت وہ بادشاہ اور ملکہ سے لپٹ کر روئی بھی نہیں، اس کی یہ وجہ نہیں کہ اس کو ڈر تھا کہ رونے سے اس کا میک اپ خراب ہو جائےگا۔اس کا تو کسی نے بناؤ سنگھار بھی نہیں کیا تھا، بلکہ وہ اس لیے نہیں روئی کہ اس کو رونا ہی نہیں آرہا تھا کیوں کہ وہ بادشاہ اور ملکہ سے سخت ناراض تھی۔

بگھی میں بیٹھی تو اس نے کن آنکھوں سے اپنے شوہر کی طرف دیکھا۔وہ ایک بہت حسین و جمیل نوجوان تھا مگر اس کے چہرے پر ایک عجیب سی بےرخی تھی، شادی کے موقع پر تو چہرے پر خوشی کے اثار ہوتے ہیں، مگر وہ تو سنجیدہ شکل بناے بیٹھا تھا۔

شہزادی کو زندگی میں پہلی مرتبہ کچھ خوف کا احساس ہوا۔تھوڑی دیر بعد بگھی رک گئی۔ان کی منزل آگئی تھی، وہ اس نوجوان کا گھر تھا۔وہ نوجوان اتر کر نیچے کھڑا ہو گیا۔اس نے جب دیکھا کہ شہزادی اترنے کا نام ہی نہیں لے رہی تو سختی سے بولا۔شہزادی صاحبہ اب اتر بھی جاوٴ۔یہاں کنیزیں نہیں ہیں کہ ہاتھ پکڑ کر اتاریں گی۔میں تو ایک لکڑ ہارا ہوں پہلے سارا کام میں خود کرتا تھا اب تم سے کروایا کروں گا، میں نے زندگی میں بڑی تکلیفیں اٹھائی ہیں، اب سکھ کا وقت آیا ہے۔

شہزادی تو ہکا بکا رہ گئی۔اس کی شادی ایک لکڑہارے سے کر دی گئی تھی۔دکھ اور شرمندگی سے اس کی آنکھوں میں آنسو آ گئے۔اسے روتا دیکھ کر لکڑہارا نرم پڑ گیا۔میری تکلیف کا سن کر تمھاری آنکھوں میں آنسو آ گئے ہیں، مجھے خوشی ہوئی، اچھی بیویاں ایسی ہی ہوتی ہیں۔

غلط نہ سمجھو، میں تو اس بات پر روئی ہوں کہ میری شادی ایک لکڑ ہارے سے کر دی گئی ہے۔ابّا حضور سے مجھے یہ امید نہیں تھی۔شہزادی سلطانہ نے بگھی سے نیچے اترتے ہوئے کہا۔

لکڑہارا ہنسنے لگا۔تو تم کیا سمجھ رہی تھیں کہ تم جیسی بدتمیز لڑکی کی شادی کسی شہزادے سے ہوتی؟

تم مجھے میرے منہ پر بدتمیز کہہ رہے ہو۔شہزادی نے چیخ کر کہا۔

میں تو منہ پر ہی کہہ رہا ہوں، لوگ تو تمہیں پیٹھ پیچھے بھی یہ ہی کہتے ہیں۔وہ تو بادشاہ سلامت کا حکم تھا کہ میں تم سے شادی کروں، میں مجبور ہو گیا تھا، ورنہ تم جیسی لڑکی سے کبھی بھی شادی کی حامی نہ بھرتا۔انہوں نے اپنی مصیبت میرے گلے ڈال دی ہے اب زندگی بھر بھگتوں گا۔

لکڑ ہارے کی یہ توہین آمیز باتیں سن کر شہزادی نے زور زور سے رونا شروع کر دیا۔لکڑہارا اس کے رونے سے گھبرا گیا تھا مگر اس نے ظاہر نہیں کیا، شہزادی سے بولا۔تم نے اگر رونا دھونا بند نہیں کیا تو میں تمہیں جنگل میں چھوڑ آوں گا۔شیر چیتے دن میں تو نہیں البتہ رات کو ضرور باہر نکل آتے ہیں۔

اس کی دھمکی کارگر ثابت ہوئی، شہزادی نے رونا بند کر دیا۔لکڑہارا اسے لے کر گھر میں داخل ہوا۔گھر کافی بڑا تھا اور اس سے بڑا اس کا صحن تھا مگر اس میں سامان بہت معمولی تھا۔شہزادی منہ بنا کر ایک طرف بیٹھ گئی۔لکڑہارے نے باورچی خانے میں جاکر کھانے کا انتظام کیا۔شہزادی کو بھوک لگ رہی تھی اس لیے اس نے چپ چاپ کھانا کھا لیا۔کھانے کے دوران وہ چپ ہی بیٹھی رہی تھی۔کھانے کے بعد بولی۔میں اپنی قسمت پر شاکر ہوں مگر ابا حضور اور امی حضور نے میرے ساتھ اچھا نہیں کیا ہے۔

لکڑہارا تلخی سے بولا۔ان کی زیادتی تو تمہیں یاد ہے، تم کیا کرتی تھیں بھول گئیں۔تم نے ان کے لاڈ پیار کا ناجائز فائدہ اٹھایا تھا۔تم اکلوتی تھیں، اس لیے وہ تم سے بہت پیار کرتے تھے، تمھاری ہر بات مانتے تھے اور ہر خواہش پوری کرتے تھے اور تم نے اس کا یہ صلہ دیا کہ اپنی من مانی کرنے لگیں اور یہ من مانیاں بڑھ کر بدتمزیوں میں تبدیل ہو گئیں۔ضد تو چھوٹے بچے کرتے ہیں اور ضد کرتے بچے اچھے بھی لگتے ہیں مگر تمھارے جیسی بڑی لڑکیاں ضد کرتے ہوئے کتنی واہیات لگتی ہیں، میرا بس چلے تو ایسی لڑکیوں کو مرکھنے بیل کے آگے ڈالدوں تاکہ وہ ان کے خوب ٹکریں ماریں اور مزہ چکھا دیں۔

یہ سن کر شہزادی پھر رونے لگی۔تم میری بے عزتی کر رہے ہو۔

اب تم میری بیوی ہو، تمھاری بری باتوں کا تذکرہ اس لیے کر رہا ہوں کہ تم ان کو چھوڑ دو تاکہ ہماری زندگی ہنسی خوشی گزرے۔یاد کرو سالگرہ والے دن تم نے کتنی بدتمیزی کی تھی۔لکڑہارے نے اسے یاد دلایا۔

شہزادی چونک گئی۔تمہیں کیسے پتہ چلا؟

یہ بات تو ہمارے ملک کے بچے بچے کو پتہ ہے۔اس دن ہمارے محلے میں دو عورتوں کی لڑائی ہو رہی تھی تو ان میں سے ایک عورت نے دوسری عورت کو یہ کہہ کر بددعا دی تھی کہ اللہ کرے تیری بچی شہزادی کی طرح بدتمیز ہو جائے۔

یہ سن کر شہزادی کا چہرہ شرم سے سرخ ہو گیا۔لکڑہارے کی باتیں سن کر اس کو احساس ہونے لگا تھا کہ واقعی اس نے اپنے ماں باپ کے ساتھ بہت زیادتی کی تھی۔وہ اس سے اتنی محبت کرتے تھے مگر اس نے ہمیشہ اس محبت کا ناجائز فائدہ اٹھایا تھا۔اپنی یہ باتیں سوچ سوچ کر اس کی آنکھوں سے آنسو جاری ہو گئے۔وہ ہچکیاں لے لے کر رونے لگی۔لکڑ ہارے نے کہا۔صبح مجھے جلدی اٹھا دینا۔اب ہم ایک سے دو ہو گئے ہیں۔مجھے زیادہ لکڑیاں کاٹنا پڑیں گی تاکہ اتنے پیسے ملیں تاکہ ہمارے گھر کے اخراجات ٹھیک طرح سے چلیں، ویسے بھی تم بادشاہ کی بیٹی ہو، خرچ کے معاملے میں تمہارا ہاتھ کھلا ہوگا اور دیکھو ہمارے گھر میں بہت سی مرغیاں بھی ہیں، ان کے انڈے سنبھال کر رکھنا، محلے والے انھیں خریدنے آئیں تو انھیں فروخت کر دیا کرنا۔

کمرے میں دو ہی آوازیں سنائی دے رہی تھیں، ایک لکڑہارے کے بولنے کی آواز اور دوسری شہزادی کی سسکیوں کی۔شہزادی کو اپنی امی اور ابا شدت سے یاد آ رہے تھے۔اگلے روز لکڑہارے کو بڑی حیرت ہوئی، وہ سو کر اٹھا تو شہزادی نے اس کے لیے انڈے اور پراٹھوں کا انتظام کیا ہوا تھا۔ناشتہ تم نے بنایا ہے؟۔اس نے حیرت سے پوچھا۔

نہیں یہ چیزیں میں نے محلے کے ایک بچے سے نانبائی کی دکان سے منگوائی تھیں۔مجھے تو کچھ پکانا ہی نہیں آتا۔یہ کہتے ہوئے شہزادی کا شرم سے منہ سرخ ہو گیا وہ سوچ رہی تھی کہ اس کا لکڑہارا شوہر کیا سوچےگا کہ یہ اتنی بڑی ہو گئی ہے اور اسے کھانا بھی پکانا نہیں آتا۔لکڑہارا شام کو گھر آیا تو اسے صبح سے بھی زیادہ حیرت ہوئی، شہزادی کمر سے دوپٹہ باندھے صحن میں جھاڑو دے رہی تھی، مرغیاں اس کے آگے پیچھے پھر رہی تھیں، گھر کا دروازہ حالانکہ کھلا ہوا تھا مگر وہ شہزادی کے پاس سے بھاگ کر باہر نہیں گئیں۔

دیکھو میں تمہارے لیے کیا لایا ہوں۔لکڑہارے نے کہا۔

وہ جلدی سے اس کے پاس آئی۔وہ ایک بدلی ہوئی لڑکی لگ رہی تھی۔اس کے چہرے پر اب وہ وحشت اور کرختگی بھی نظر نہیں آرہی تھی جو لکڑہارے نے کل دیکھی تھی۔لکڑہارے نے بہت سارے سرخ سرخ بیر اس کے ہاتھوں پر رکھ دئیے انہیں میں نے جنگل میں سے تمہارے لیے توڑا تھا۔

اس نے خوش ہو کر انھیں لے لیا اور مزے سے کھانے لگی۔یہ تو بڑے مزے کے ہیں۔اس نے کہا۔

اس کی آواز سن کر لکڑہارے کو بہت اچھا لگا، ایسا لگ رہا تھا جیسے کہیں آس پاس جلترنگ بج اٹھے ہوں۔کل تو شہزادی کی آواز ایسی تھی کہ اسے سن کر لکڑ ہارے کا دل چاہ رہا تھا کہ کانوں میں انگلیاں ٹھونس لے۔

میں نے محلے کے اسی لڑکے سے کھانا منگوا لیا ہے۔اس کو میں انعام میں دو سکے دیتی ہوں وہ بھاگ کر میرا کام کر دیتا ہے۔شہزادی نے بتایا۔

کھانے کے بعد لکڑہارے نے کہا۔شہزادی مجھے خوشی ہے کہ تم بہت بدل گئی ہو۔

وہ بولی۔آپ کی باتیں سن کر مجھے احساس ہو گیا ہے کہ میں کس قدر بدتمیز اور بداخلاق تھی۔میں نے امی حضور اور ابا حضور کو بہت دکھ دئیے ہیں۔میں بہت شرمندہ ہوں۔میں ان سے مل کر ان سے معافی مانگنا چاہتی ہوں۔آپ مجھے ان سے ملانے لے جائیں گے؟

لکڑہارے نے گھبرا کر کہا کبھی بھی نہیں، تم وہاں جاؤگی تو وہیں رہ جاؤگی۔میں کیا کروں گا۔میری مرغیوں کو دانا کون ڈالے گا۔گھر کی صفائی کون کرےگا؟

شہزادی نے شرما کر کہا۔ان سے مل کر میں واپس آ جاؤنگی۔میرا اصل گھر تو اب یہ ہی ہے۔

لکڑہارے نے یہ بات سنی تو اس کا دل چاہا کہ مارے خوشی کے ایک زور کی چیخ مارے مگر اس نے ضبط کیا اور دھیرے سے بولا۔ٹھیک ہے ہم کل محل چلیں گے۔مگر میں لکڑیاں کاٹنے جنگل نہیں گیا تو پیسے نہیں ملیں گے۔

اس کی اس بات پر وہ بولی اس کی تو تم فکر ہی مت کرو۔میں نے بہت ساری اشرفیاں جمع کر رکھی ہیں جو محل میں میرے کمرے میں ہی ہیں۔میں وہ بھی لیتی آؤں گی۔

اگلے روز وہ لوگ محل پہنچ گئے۔انھیں دیکھا تو ملکہ نے جلدی سے شہزادی کو گلے سے لگا لیا اور رونے لگی۔بادشاہ کو بھی اطلاع مل گئی تھی، وہ بھی وہاں آ گیا۔اسے دیکھ کر شہزادی روتے ہوئے اس سے لپٹ گئی۔ابا حضور مجھے معاف کر دیں۔مجھے اپنی غلطیوں کا احساس ہو گیا ہے، میں نے آپ لوگوں کو بہت تنگ کیا تھا اور اپنی حرکتوں سے آپ کو بہت دکھ پہنچایا تھا۔میں وعدہ کرتی ہوں کہ اب آئندہ ایسی کوئی حرکت نہیں کروں گی۔

بادشاہ کی آنکھیں نم ہو گئی تھیں۔اس نے بھی شہزادی کو محبت سے لپٹا لیا اور بولا غلطیاں بچے ہی کرتے ہیں۔بڑوں کا فرض ہے کہ انھیں معاف کر دیں۔بیٹی۔ہمیں تم سے کوئی شکایت نہیں ہے بلکہ اس بات کی خوشی ہے کہ تمہیں اپنی غلطیوں کا احساس ہو گیا ہے۔پھر وہ لکڑہارے کی طرف متوجہ ہوا۔شہزادہ بابر ہم تمھارے مشکور ہیں کہ تم نے شہزادی کو راہ راست پر لانے میں ہماری مدد کی۔

لکڑہارا جو اصل میں شہزادہ تھا اس نے ہاتھ باندھ کر بادشاہ کو تعظیم دی اور بولا۔یہ میری خوش قسمتی ہے کہ مجھے شہزادی جیسی بیوی ملی ہے۔

ان دونوں کی باتوں کو شہزادی بہت حیرت سے سن رہی تھی جب کہ ملکہ کھڑی مسکرا رہی تھی۔اس کی حیرت بھانپ کر بادشاہ نے کہا۔بیٹی۔ہمارے وزیر نے ہی ہمیں یہ صلاح دی کہ شہزادہ بابر کو ایک لکڑہارا بناکر اس کی شادی تم سے کر دی جائے۔شہزادہ بابر ایک ذہین نوجوان ہے، اس کی باتوں سے متاثر ہوکر تمہیں اپنی غلطیوں کا احساس ہو گیا ہے۔ہم بہت خوش ہیں۔

شہزادی کی اس تبدیلی سے ہر طرف خوشیوں کے شادیانے بجنے لگے تھے۔شہزادی نے ان شاہی غلاموں اور کنیزوں سے بھی معافی مانگی جن کے ساتھ اس نے کبھی اچھا سلوک نہیں کیا تھا۔ان لوگوں میں اس نے اشرفیاں بھی تقسیم کیں۔وہ سب بھی خوش ہو گئے۔رات کے کھانے کے بعد شہزادی نے شہزادہ بابر سے کہا۔میں تیار ہو کر آتی ہوں پھر چلتے ہیں۔

ملکہ نے حیرت سے پوچھا۔بیٹی۔کہاں جانے کا کہہ رہی ہو؟

شہزادی نے شرما کر کہا۔اپنے گھر، جہاں ہماری مرغیاں ہیں اور محلے میں وہ لڑکا ہے، جو چھوٹے بھائیوں کی طرح بھاگ بھاگ کر میرے کام کرتا ہے۔

اس کی بات سن کر بادشاہ اور ملکہ کھلکھلاکر ہنس پڑے۔بہت دنوں بعد محل میں ان دونوں کی ہنسی لوگوں نے سنی تھی۔خیر بادشاہ نے دوبارہ تو ان کو وہاں نہیں بھیجا، مرغیاں اس نے محل میں ہی منگوا لی تھیں تاکہ شہزادی خوش ہو جائے۔اس لڑکے کو جو بازار سے شہزادی کے لیے چیزہیں خرید کر لایا تھا، شہزادی نے بہت سے تحفے بھجوا دیے تھے۔پھر کچھ دن محل میں گزار کر شہزادہ بابر شہزادی سلطانہ کو لے کر اپنے ملک روانہ ہو گیا اور دونوں ہنسی خوشی رہنے لگے۔

ایک انگریز سیاح پہلی بار ہندوستان آیا۔دہلی میں لال قلعہ دیکھ کر وہ بہت تعجب ہوا۔اس نے قریب کھڑے ہوئے ایک شخص سے پوچھا۔

یہ عمارت کس نے بنائی تھی؟اس نے جواب دیا۔

معلوم نہیں صاحب

انگریز نے اپنی ڈائری میں نوٹ کر لیا کہ لال قلعہ معلوم نہیں صاحب نے بنوایا تھا۔پھر وہ بمبئی گیا اور گیٹ وے آف انڈیا کی خوبصورت تعمیر دیکھ کر بہت خوش ہوا۔اس نے یہاں بھی ایک شخص سے پوچھا کہ یہ گیٹ س نے بنوایا تھا۔اس نے جواب دیا۔

معلوم نہیں صاحب

انگریز کو معلوم نہیں صاحب سے بڑی عقیدت ہو گئی۔دوسرے روز انگریز دکان سے کچھ خرید رہا تھا اس نے دیکھا کہ سڑک پر بہت سے لوگ ایک موٹے آدمی کو گھیرے ہوئے کھڑے تھے اس نے دکاندار سے پوچھا۔یہ کون ہے؟دکاندار نے جواب دیا۔

معلوم نہیں صاحب

انگریز یہ سنتے ہی اس موٹے آدمی کی طرف لپکا لیکن اس سے پہلے کہ وہ وہاں پہونچتا، موٹا آدمی اپنی کار میں بیٹھ کر چلا گیا۔انگریز کو بہت افسوس ہوا کہ وہ اتنے مشہور معمار سے نہ مل سکا۔دو تین دنوں بعد انگریز تفریح کے لئے نکلا راستہ میں اس نے دیکھا کہ ایک جنازہ جا رہا ہے جس کے ساتھ بےشمار لوگ ہیں اور بہت سے لوگ رو رہے ہیں اس نے سوچا یہ ضرور کوئی بڑا آدمی ہوگا۔

اس نے ایک آدمی سے پوچھا۔

یہ کس کا جنازہ ہے؟

معلوم نہیں صاحب

اتنے سنتے ہی انگریز نے اپنا ہیٹ تعظیماً اتارا اور سر جھکا لیا۔پھر اس نے اپنی ڈائری میں نوٹ کیا۔ہندوستان کا مشہور و معروف معمارمعلوم نہیں صاحب آج شام چھ بجے اس دنیا سے رخصت ہو گیا۔

راجو ایک لکڑ ہارا تھا۔اس کی عمر اٹھارہ انیس سال کی تھی۔وہ اپنی ماں کے ساتھ ایک گاؤں میں رہتا تھا۔وہ روز جنگل سے لکڑیاں کاٹتا اور انھیں فروخت کر کے ان سے ملنے والی رقم اپنی ماں کو لا کر دے دیتا جس سے وہ گھر کا خرچ چلاتی۔

ایک روز راجْو جنگل سے لکڑیاں کاٹ کر واپس گھر آ رہا تھا تو اس نے جھاڑیوں میں ایک کتادیکھا۔اپنی بڑی جسامت اور شکل و صورت سے وہ کسی اچھی نسل کا لگ رہا تھا۔اس کے گلے میں ایک قیمتی پٹّہ تھا اور اس پٹّے پر اس کا نام بھی درج تھا ڈبو۔

راجو نے اندازہ لگایا کہ وہ کسی امیر آدمی کا کتا ہے۔ڈبّو زخموں سے چور تھا۔اس کے جسم سے جگہ جگہ سے خون رس رہا تھا اور وہ زمین پر پڑا گہری گہری سانسیں لے رہا تھا۔راجو اس کے نزدیک آیا تو وہ اسے رحم طلب نظروں سے دیکھنے لگا۔

راجو کو ڈبّو پر بہت ترس آیا۔اس نے لکڑیوں کا گٹّھا ایک طرف رکھا اور اسے اٹھا کر گھر لے آیا۔اس کی ماں ایک رحمدل عورت تھی۔ڈبّو کی حالت دیکھ کر وہ بھی پریشان ہوگئی۔اس نے جلدی سے پانی گرم کر کے اس کے زخموں کو دھویا۔پھر گھر میں موجود جڑی بوٹیوں سے بنی ہوئی دوائی اس کے زخموں پر لگائی۔

ڈبّو کی حالت ذرا سنبھلی تو اس نے دودھ میں روٹی بھگو کر اسے کھلائی اور نرم نرم سوکھی گھاس کا بستر بنا کر اس میں لٹا دیا۔

جب ان تمام کاموں سے فرصت مل گئی تو راجْو دوبارہ جنگل گیا۔وہاں سے اپنی لکڑیوں کا گٹّھا اٹھا کر انھیں بازار میں بیچنے نکل گیا۔اس دوران وہ مسلسل زخمی ڈبّو کے متعلق سوچے جا رہا تھا۔اس کے جسم پر لگے زخم کسی تیز دھار ہتھیار کا نتیجہ معلوم دیتے تھے۔وہ حیران تھا کہ اس بے زبان پر کس نے اتنا ظلم کیا ہوگا۔

اس کی لکڑیاں اچھے داموں فروخت ہوگئی تھیں۔وہ خوش خوش گھر لوٹا۔گھر آیا تو اس نے دیکھا کہ ڈبّو مزے سے گھر کے ایک کونے میں گھاس کے بستر میں لیٹا سو رہا ہے۔اس کی ماں مسلسل اس کی دیکھ بھال میں مصروف تھی۔

چند روز ہی گزرے تھے کہ ڈبّو بھلا چنگا ہوگیا۔اس کے زخم پوری طرح بھر گئے تھے اور وہ بھاگنے دوڑنے کے قابل ہوگیا تھا۔اتنے کم عرصے میں ہی وہ راجو اور اس کی ماں سے بہت مانوس ہوگیا تھا۔راجو کو دیکھ کر تو اس کی حالت ہی تبدیل ہوجاتی تھی۔وہ اپنی دم ہلاتے ہوئے اس کے آگے پیچھے گھومنے لگتا۔

ایک روز راجو جب جنگل جانے کے لیے گھر سے نکلا تو ڈبّو بھی اس کے ساتھ ہولیا۔راجو نے سوچا کہ اسے بھی اپنے ساتھ جنگل لے جائے گا۔وہ خوش ہوجائے گا۔دونوں جنگل پہنچے۔ابھی راجو نے لکڑیاں کاٹنا بھی شروع نہیں کی تھیں کہ ڈبّو ان جھاڑیوں کے نزدیک پہنچ گیا جہاں سے چند روز پہلے وہ راجو کو زخمی حالت میں ملا تھا۔

وہاں پہنچ کر وہ زور زور سے بھونکنے لگا۔پھر نہایت تیزی سے بھاگتا ہوا راجو کے پاس آیا اور اس کی قمیض کا دامن دانتوں میں دبا کر اسے گھسیٹنے لگا۔راجو سمجھ گیا کہ وہ اسے جھاڑیوں کے پاس لے جا کر کوئی چیز دکھانا چاہتا ہے۔وہ اس کے ساتھ جھاڑیوں کے نزدیک آیا۔

ڈبّو جھاڑیوں میں گھس گیا۔تھوڑی دیر بعد باہر آیا تو اس کے منہ میں قیمتی موتیوں کا ایک ہار دبا ہوا تھا۔اس ہار کو اس نے راجو کے قریب زمین پر گرا دیا۔راجو تو حیرت سے گنگ ہو کر رہ گیا۔وہ ہار نہایت قیمتی لگ رہا تھا کیوں کہ اس میں ننھے ننھے جگمگاتے ہیرے جڑے ہوئے تھے۔راجو کی کچھ سمجھ میں نہیں آرہا تھا کہ یہ ہار ان جھاڑیوں میں کیوں موجود تھا۔

اس نے ہار کو اٹھا کر اپنے کپڑوں میں چھپا لیا۔پھر اس نے ڈبّو کو دیکھا، وہ ابھی تک بے چین نظر آرہا تھا اور سامنے کی طرف پہاڑوں کو دیکھے جا رہا تھا۔اس نے ایک مرتبہ پھر راجو کی قمیض منہ میں دبا لی اور اسے کھینچنے لگا۔

راجو اس کی اس حرکت سے سمجھ گیا کہ وہ اس کو کہیں لے جانا چاہتا ہے۔اس نے کہا۔ٹھیک ہے۔میں تمھارے ساتھ چلتا ہوں۔

ڈبّو اسے اپنے ساتھ لیے لیے پہاڑوں کی جانب چل پڑا۔وہ زمین پر کچھ سونگھتا بھی جا رہا تھا۔پہاڑوں کے نزدیک پہنچے تو وہاں اس کے دامن میں دور تک بڑے بڑے درخت نظر آئے۔ڈبّو اسے لے کر ان درختوں کے جھنڈ میں داخل ہوگیا۔

ابھی وہ لوگ کچھ ہی دور گئے ہونگے کہ راجو کو ایک بڑی سی پختہ عمارت نظر آئی۔وہ عمارت باہر سے نظر نہیں آتی تھی کیونکہ اسے درختوں نے گھیر رکھا تھا۔عمارت دیکھ کر راجو کو بہت حیرت ہوئی، وہ ڈبّو کے ساتھ جھاڑیوں میں دبک کر بیٹھ گیا اور عمارت کے آس پاس کا جائزہ لینے لگا۔

اس عمارت کے باہر اسے چند لوگ نظر آئے۔ان کی شکلیں کافی خطرناک تھیں اور ان کی میانوں میں تلواریں نظر آ رہی تھیں۔ان لوگوں کو دیکھ کر ڈبّو ایک مرتبہ پھر بے چین ہوگیا اور آگے بڑھنے کی کوشش کرنے لگا۔

راجو نے اسے بڑی مشکل سے قابو میں کیا اور دھیرے سے بولا۔یہ لوگ تو مجھے ڈاکو لگتے ہیں۔اگر انہوں نے ہمیں دیکھ لیا تو مار ڈالیں گے۔ہمیں جوش کی نہیں ہوش کی ضرورت ہے۔

یہ کہہ کر اس نے ڈبّو کے گلے میں پڑے ہوئے پٹّے کو پکڑا اور واپسی کے لیے مڑ گیا۔

وہاں سے واپس آ کر اس نے دوبارہ اپنا کام شروع کردیا۔دوپہر ڈھلے تک اس نے بہت سی لکڑیاں کاٹ لی تھیں۔آج اس نے جلدی واپسی کا سوچا تھا۔اس لیے اس نے لکڑیوں کو ایک جگہ اکھٹّا کر کے باندھا اور انھیں اٹھا کر چل پڑا۔بازار میں آ کر اس نے جلدی جلدی ان لکڑیوں کو فروخت کیا اور پھر گھر آگیا۔

گھر آ کر اس نے اپنی ماں کو قیمتی ہار ملنے کا واقع سنایا۔اس نے ماں کو یہ نہیں بتایا تھا کہ ڈبّو کے ساتھ وہ ان خوفناک ڈاکوؤں کے ٹھکانے تک بھی پہنچ گیا تھا کیوں کہ یہ بات سن کر اس کی ماں خوفزدہ ہوجاتی۔

اس کی ماں نے ہار اس سے لے کر احتیاط سے صندوق میں رکھ دیا اور بولی۔اگر کبھی اس کا مالک مل گیا تو ہم یہ ہار اسے واپس کردیں گے۔

جب رات ہوگئی تو راجو چپکے سے اٹھا۔اس کی ماں گہری نیند سو رہی تھی۔اس نے ڈبّو کو ساتھ لیا اور خاموشی سے دروازہ کھول کر باہر نکل آیا۔باہر نکلا تو ہر طرف سنّاٹا تھا۔سب لوگ مزے سے اپنے اپنے گھروں میں بستروں میں دبکے خواب و خرگوش کے مزے لے رہے تھے۔اس نے نیچے زمین پر بیٹھ کر ڈبّو سے آہستگی سے کہا۔ہم لوگ ایک خطرناک مہم پر جا رہے ہیں۔تم وہاں پر بالکل شور مت کرنا ورنہ ہم دونوں ہی مارے جائیں گے۔

یہ بات سن کر ڈبّو تیزی سے اپنی دم ہلانے لگا جیسے راجو کا مطلب سمجھ گیا ہو۔وہ لوگ تیز تیز چلتے ہوئے جلد ہی اس جگہ پہنچ گئے جہاں پر وہ پراسرار عمارت تھی۔وہ گہرے اندھیرے میں ڈوبی ہوئی تھی، البتہ اس کی کھڑکیوں سے روشنی چھن چھن کر باہر آ رہی تھی۔

راجو نے خوب غور سے آس پاس دیکھا۔اسے کوئی پہریدار نظر نہیں آیا۔وہ دبے قدموں آگے بڑھا اور اس عمارت کے مرکزی دروازے پر پہنچ گیا۔ابھی وہ دروازے کو دھکّا بھی نہیں دے پایا تھا کہ اس کے کانوں میں ایک گرجدار آواز آئی۔کون ہے؟

راجو کے جسم میں خوف کی ایک لہر دوڑ گئی۔اس نے کمر سے بندھا خنجر نکال کر ہاتھ میں پکڑ لیا اور اندازہ کرنے لگا کہ آواز کہاں سے آئی تھی۔عمارت کے قریب ہی ایک پانی کا تالاب تھا۔اس میں کوئی شخص موجود تھا۔اس شخص نے راجو کو دیکھ لیا تھا اور اب تالاب سے نکل کر اس کی طرف آنا چاہتا تھا۔

ڈبّو نے جو یہ دیکھا تو وہ غراتا ہوا اس کی طرف بڑھا۔اتنا بڑا اور خوفناک کتادیکھ کر وہ شخص خوفزدہ ہوگیا اور دوبارہ تالاب میں کود گیا۔ڈبّو اس کے پاس جا کر کنارے پر ہی کھڑا ہوگیا۔وہ جیسے ہی باہر نکلنے کی کوشش کرتا، ڈبّو خوفناک اور دل ہلا دینے والی غراہٹوں کے ساتھ اس پر جھپٹنے کو تیار ہوجاتا۔

یہ دیکھ کر راجْو کے ہونٹوں پر مسکراہٹ آگئی اور وہ دروازہ کھول کر اندر داخل ہوگیا۔وہ سمجھ گیا تھا کہ ڈبّو اس آدمی کو تالاب سے باہر نہیں آنے دے گا۔

اندر عمارت میں دیواروں پر مشعلیں روشن تھیں اور وہاں بڑے بڑے کمرے تھے۔راجو گےبڑھا۔ایک جگہ اسے سیڑھیاں نیچے جاتی نظر آئیں۔وہ سیڑھیاں اترنے لگا اور ایک تہہ خانہ میں پہنچ گیا۔تہہ خانے میں بڑی بڑی بوریاں تھیں جو سونے چاندی اور اشرفیوں سے بھری ہوئی تھیں۔

ایک کونے میں اسے مضبوط رسیوں میں جکڑی ایک نہایت حسین و جمیل لڑکی نظر آئی جو راجو کو حیرت بھری نظروں سے دیکھ رہی تھی۔

راجو جلدی سے اس کے نزدیک آیا۔اپنے خنجر سے اس کی رسیاں کاٹ کر اسے آزاد کیا اور بولا۔اچھی لڑکی۔تم کون ہو اور تمہیں یہاں کس نے قید کیا ہے؟

میں اس شہر کے مشہور سوداگر شہریار کی بیٹی حُسن بانو ہوں۔چند روز پہلے میں اپنے ابّا کے ساتھ دوسرے شہر سے آ رہی تھی کہ رات کے وقت ان ڈاکوؤں نے ہمارے قافلے پر دھاوا بول دیا اور لوٹ مار شروع کردی۔میرے گلے میں ہیرے جواہرات کا ایک قیمتی ہار تھا۔میں نے اسے اتار کر جھاڑیوں میں چھپا دیا تاکہ وہ اسے نہ لے سکیں۔ہمارا سارا اسباب اپنے قبضے میں لے کر انہوں نے مجھے بھی پکڑ لیا اور اپنے ساتھ یہاں لے آئے۔میرے وفادار ڈبّو نے بڑی بہادری سے ان کا مقابلہ کیا مگر ان ظالموں نے اسے خنجروں کے وار کر کر کے ادھ موا کردیا۔جانے اب وہ کہاں ہوگا، پتہ نہیں زندہ بھی ہے یا مر گیا۔ڈاکوؤں کا سردار مجھ سے شادی کرنے کے لیے اصرار کر رہا ہے۔میرے انکار پر اس نے غصے میں آ کر مجھے اس تہہ خانے میں قید کردیا ہے۔مگر نوجوان تم اس جگہ تک کیسے پہنچے؟

میرا نام راجو ہے۔میں ایک لکڑ ہارا ہوں۔یہاں تک مجھے تمہارا ڈبّو ہی لے کر آیا ہے۔اسے میں نے جھاڑیوں میں زخمی حالت میں دیکھا تھا اور اسے اپنے گھر لے آیا تھا۔میری ماں نے اس کے زخموں پر دوا لگا دی تھی اور اب وہ بالکل ٹھیک ہے۔یہ ڈاکو اب کہاں ہیں؟

لڑکی جس کا نام حسن بانو یہ سن کر بہت خوش ہوئی کہ اس کا وفادار ڈبّو زندہ ہے۔اس نے کہا۔ڈاکو ہر روز رات کو لوٹ مار کرنے کے لیے چلے جاتے ہیں اور صبح ہونے سے پہلے واپس آجاتے ہیں۔ان کا ایک ساتھی یہاں کی نگرانی کے لیے موجود رہتا ہے۔اب جلدی سے یہاں سے نکلنے کا سوچو، ایسا نہ ہو کہ وہ آجائے۔

اس کی فکر مت کرو۔تمہارا ڈبّو اسے تالاب میں سے نکلنے ہی نہیں دے رہا۔میرا خیال ہے کہ یہاں پر ایک آدھ گھوڑا تو ضرور موجود ہوگا۔ہمیں یہاں سے نکل کر کوتوال کو اطلاع دینا پڑے گی تاکہ وہ اپنے سپاہیوں کی مدد سے ان ظالم ڈاکوؤں کو گرفتار کرلے۔راجو نے کہا۔

وہ دونوں تہہ خانے سے باہر آئے۔عمارت کی پچھلی طرف ایک اصطبل تھا جس میں ایک گھوڑا بندھا مل گیا۔راجو نے جلدی سے اس پر زین کسی اور حُسن بانو کو اس پر بیٹھا کر گھوڑے کو ایڑ لگا دی۔گھوڑا تازہ دم تھا اس لیے ہوا سے باتیں کرنے لگا۔

حسن بانو کے بتائے ہوئے راستے پر چلتا ہوا وہ جلد ہی اس کے گھر پہنچ گیا۔شہریار سوداگر اور اس کی بیوی نے جو اپنی بیٹی زندہ سلامت دیکھی تو ان کا خوشی سے برا حال ہوگیا۔انہوں نے حُسن بانو کو گلے سے لگا لیا اور راجو کا شکریہ ادا کیا۔

حسن بانو نے جلدی جلدی انھیں پوری کہانی سنا دی۔اس نے راجو کے متعلق بھی بتایا کہ وہ کس طرح تن تنہا ان خطرناک ڈاکوؤں کے ٹھکانے پر پہنچ گیا تھا اور اپنی عقلمندی اور بہادری کی وجہ سے اسے ان کی قید سے نکال لایا تھا۔

اس کی باتوں سے شہر یار سوداگر کی بیوی سمجھ گئی تھی کہ حُسن بانو راجو کو پسند کرنے لگی ہے۔خود اسے بھی راجو بہت اچھا لگا تھا۔اس نے فیصلہ کر لیا کہ وہ اس سلسلے میں شہر یار سوداگر سے بات کرے گی۔

کچھ دیر بعد راجو نے کہا۔جناب۔ہمیں دیر نہیں کرنا چائیے۔کوتوال اور سپاہیوں کو لے کر فورا ڈاکوؤں کے اڈے پر پہنچنا چاہیے تاکہ انھیں گرفتار کیا جا سکے۔

کوتوال شہریار سوداگر کا دوست تھا۔وہ اسی وقت راجو کو لے کر کوتوال کے گھر پہنچا اور اسے پورا واقعہ سنایا۔ان ڈاکوؤں نے ہر طرف لوٹ مار مچا رکھی تھی اور تمام لوگ ان سے تنگ تھے۔کوتوال بھی چاہتا تھا کہ انھیں گرفتار کر کے جیل میں ڈال دے مگر وہ پکڑ میں ہی نہیں آرہے تھے۔شہریار سوداگر کی کہانی سن کر اس نے بہت سارے سپاہیوں کو تیار کیا اور راجو کے ساتھ ڈاکوؤں کے ٹھکانے پر پہنچ گیا۔

ڈبّو نے ابھی تک ڈاکوؤں کے ساتھی کو تالاب سے نہیں نکلنے دیا تھا، وہ جیسے ہی باہر نکلتا، وہ اس پر غرا کر جھپٹ پڑتا اور ڈاکوؤں کا ساتھی مارے ڈر کے دوبارہ پانی میں کود جاتا۔راجو انھیں لے کر پہلے تالاب پر ہی پہنچا تھا۔

سپاہیوں کو دیکھ کر ڈاکوؤں کے ساتھی نے پانی میں ڈبکی لگا کر ان سے بچنا چاہا، مگر کب تک، جلد ہی اسے سانس لینے کے لیے اوپر آنا پڑا۔ایک سپاہی نے کمان پر تیر چڑھا کر اس کا نشانہ لے کر کہا۔اگر زندگی عزیز ہے تو باہر آجاؤ ورنہ تیروں سے چھلنی کردوں گا۔

ڈاکوؤں کا ساتھی خوف سے لرزتا ہوا باہر نکلا اور اسے سپاہیوں نے گرفتار کر لیا۔کوتوال نے اپنے سپاہیوں کو ادھر ادھر چھپا دیا اور ڈاکوؤں کی واپسی کا انتظار کرنے لگا۔صبح ہونے والی تھی۔زیادہ دیر نہیں گزری تھی کہ ان کے کانوں میں گھوڑوں کی ٹاپوں کی آوازیں آنے لگیں۔سب ہوشیار ہو گئے۔

جلد ہی ڈاکو وہاں پہنچ گئے۔ان کے سردار نے قہقہہ لگا کر کہا۔آج تو ہمارے ہاتھ بہت سا مال لگا ہے۔میں بہت خوش ہوں۔ہماری دولت میں روز بروز اضافہ ہوتا جا رہا ہے۔

اس کے ساتھی گھوڑوں پر لدے لوٹ مار کے سامان سے بھرے تھیلے اتارنے میں مصروف تھے کہ کوتوال کا اشارہ پاتے ہی تمام سپاہی تلواریں ہاتھ میں لے کر ان پر ٹوٹ پڑے اور جلد ہی انھیں قابو کرکے ان کی مشقیں کس دیں۔سارے ڈاکو زمین پر بندھے پڑے تھے اور خوف بھری نظروں سے کوتوال اور سپاہیوں کو دیکھ رہے تھے۔

اس کے بعد ان کی واپسی ہوگئی۔شہریار سوداگر راجو کا بہت احسان مند تھا اور اس نے اس کی بہت خاطر مدارات کی۔اگلے روز راجو نے جھاڑیوں سے ملنے والا ہار بھی شہریار سوداگر کے حوالے کردیا۔

بادشاہ کو بھی اس واقعہ کا علم ہوگیا تھا۔اس نے راجْو کو اس کارنامے پر ہزاروں اشرفیاں انعام میں دیں کیوں کہ اس کی وجہ سے خوفناک ڈاکو گرفتار ہوئے تھے۔کوتوال نے بھی اس کا بہت شکریہ ادا کیا۔

شہریارسوداگر تو راجو سے بہت ہی خوش تھا۔اس کی ہمت اور بہادری کی وجہ سے اس کی بیٹی اسے واپس ملی تھی۔ایک روز وہ اس کا شکریہ ادا کرنے اپنی بیوی اور بیٹی کے ساتھ اس کے گھر بھی آیا۔ڈبّو بھی ان لوگوں کے ساتھ تھا۔

راجو کی ماں انھیں دیکھ کر بہت خوش ہوئی۔وہ اس بات پر بھی پھولے نہیں سما رہی تھی کہ اس کے بیٹے نے اتنی بہادری کا کام سر انجام دیا ہے جس کی سب تعریف کر رہے ہیں۔

سوداگر راجو کی شرافت اور ایمانداری سے بھی بہت متاثر تھا کیوں کہ اتنی غربت کے باوجود اس نے حُسن بانو کا ہیرے جواہرات کا قیمتی ہار بھی اسے واپس کردیا تھا جو ڈاکوؤں کے حملے کے دوران اس نے جھاڑیوں میں چھپا دیا تھا۔اس نے فیصلہ کر لیا کہ وہ حُسن بانو کی شادی ایماندار اور بہادر راجو سے ہی کرے گا۔

اپنے اس فیصلے کا اظہار جب اس نے اپنی بیوی کے سامنے کیا تو وہ بھی بہت خوش ہوئی اور بولی۔میں خود آپ سے یہ بات کرنے والی تھی۔حُسن بانو کے لیے ہمیں راجو جیسا شوہر ڈھونڈنے سے بھی نہیں ملے گا۔

چند دنوں بعد راجو اور حُسن بانو کی بڑی دھوم دھام سے شادی ہوگئی۔راجو اس شادی سے بہت ہی زیادہ خوش تھا۔اس نے جب پہلی بار حُسن بانو کو دیکھا تھا تو وہ اسی وقت سے اسے اچھی لگنے لگی تھی۔

بادشاہ نے انعام میں جو اشرفیاں راجو کو دی تھیں، ان سے اس نے شہر میں ایک بڑا سا گھر خرید لیا اور خود بھی تجارت کرنے لگا۔اب اس کے دن پھر گئے تھے اور وہ اپنی ماں اور حُسن بانو کے ساتھ ہنسی خوشی زندگی گزارنے لگا۔

کہتے ہیں کہ بہت پرانے زمانے میں شیر اڑ سکتا تھا اور اس وقت کوئی بھی شئے اس کے سامنے ٹھہر نہیں سکتی تھی۔وہ نہیں چاہتا تھا کہ کوئی اس کے شکار کیے ہوئے جانوروں کی ہڈیوں کو توڑے۔وہ ان کے ڈھانچے جوں کے توں رکھنا چاہتا تھا۔لہذا اس نے ان کی رکھوالی کے لئے دو سفید کوؤں کو ایک جوڑا بنایا۔انہیں، اس نے ہڈیوں کے گرد بنائے گئے حصار کی دیوار پر بٹھایا اور خود شکار کرنے کے لئے نکل گیا۔اب یہ اس کا معمول بن چکا تھا۔لیکن ایک دن بڑا مینڈک ادھر آن پہنچا۔اس نے تمام ہڈیوں کو ٹکڑے کر دیا، آدمی اور جانور زیادہ زندہ کیوں نہیں رہتے؟اس نے کوؤں سے کہا، جب وہ آئے تو اسے یہ بھی کہنا کہ میں ادھر جوہڑ کے کنارے رہتا ہوں، اگر وہ مجھ سے ملنا چاہتا ہے تو پھر اسے خود وہاں آنا ہوگا۔

ادھر شیر کچھ آرام کرنے کے لئے گھاس پر لیٹا ہوا تھا، اس نے اڑنا چاہا لیکن اس نے محسوس کیا کہ وہ ایسا نہیں کر سکتا۔اب وہ سخت غصے میں تھا۔اس نے سوچا کہ حصار پر یقیناً کچھ نہ کچھ ہوا ہے لہذا وہ گھر کی طرف چل دیا۔

تم نے کیا کیا ہے کہ میں اب اڑ نہیں سکتا؟وہ جب گھر پہنچا تو اس نے کوؤں سے پوچھا۔

کوئی یہاں آیا تھا اور اس نے ہڈیوں کے ٹکڑے کر دیئے۔کوؤں نے جواب دیا اور بولے، اگر تم اس سے ملنا چاہتے ہو تو وہ تمہیں جوہڑ کے کنارے مل سکتا ہے!

شیر جب وہاں پہنچا تو مینڈک جوہڑ میں پانی کے کنارے کے ساتھ بیٹھا ہوا تھا۔ہو!وہ شیر کو دیکھتے ہی اونچی آواز میں بولا اور فوراً پانی میں غوطہ لگا کر جوہڑ کے دوسرے کنارے پر جا نکلا۔شیر بھی چکر لگا کر وہاں پہنچ گیا لیکن مینڈک دوبارہ غوطہ لگا گیا۔بڑی کوشش کے باوجود شیر جب اسے نہ پکڑ سکا تو مایوس ہو کر گھر واپس آ گیا۔

کہا جاتا ہے کہ تب سے آج تک شیر اپنے پیروں پر چلتا ہے اور سفید کوے بھی تب سے بالکل بہرے ہو چکے ہیں۔جب ان سے پوچھا گیا تھا کہ، کیا ہوا ہے؟اور انہوں نے جواب میں بس اتنا کہا تھا کہ، اس معاملے میں کچھ بھی نہیں کہا جا سکتا۔

کیا تم بتا سکتے ہو کہ، ہوا تھا؟

ایک دن کی بات ہے۔رفیق اپنے والد کے ساتھ امرود توڑنے جنگل گیا۔لال پیلے امرود توڑتے توڑتے وہ جنگل میں کافی دور نکل گیا۔

امرود کا مزہ لے ہی رہا تھا کہ اچانک اسے جھاڑیوں میں سے کسی کی کراہنے کی آواز سنائی دی۔رفیق آہستہ آہستہ جھاڑی کے قریب گیا۔پہلے تو وہ ڈرا پھر غور سے دیکھا تو جھاڑی کے پاس ایک کھڈ میں ایک ہرن کا بچہ دکھائی دیا۔ہرن زخمی تھا۔رفیق کو اس پر ترس آیا۔وہ اپنے والد کی اجازت سے ہرن کے بچے کو گھر لے آیا۔

رفیق نے اس کی مرہم پٹی کی۔ہرن کو ہری ہری گھاس کھلائی اور بوتل سے دودھ پلایا۔اس کے رہنے کے لئے ایک ڈبہ اور اس میں گرم کپڑے رکھے۔پھر رفیق نے ہرن کا نام مینوش رکھا۔

کچھ ہی دنوں میں مینوش تندرست ہوگیا۔ہرن گھر ہی میں آہستہ آہستہ چلنے پھرنے لگا۔رفیق کے دوست بھی مینوش کو دیکھنے آتے اور وہ ان سب سے گھل مل گیا۔رفتہ رفتہ مینوش بہت ہی دلکش اور خوبصورت ہوگیا۔

جب رفیق اسکول جاتا تو مینوش بھی اس کے ساتھ جاتا۔کلاس میں داخل ہونے پر مینوش باہر انتظار کرتا۔

لیکن جب بارہ بجے کی گھنٹی بجتی تو رفیق کے دوست مینوش کے ساتھ کھیلتے اور مینوش بھی ان سے خوب لطف اٹھاتا۔

اس کے جسم کے بال اتنے ملائم تھے کہ بچے اسے اکثر گود میں اٹھاتے اور اسے سہلاتے۔

مینوش رفیق کے ساتھ بازار بھی جاتا۔سبزی والے اس کو اچھی طرح سے پہچانتے۔سبزی والے اسے بڑے پیار سے گوبھی کے پتے اور دوسری سبزیاں کھلاتے۔وہ بھی کچھ دیر کے لئے مینوش کو گود میں لے کر سہلاتے۔مینوش بہت خوش ہوتا۔

کبھی کبھی مینوش رفیق کے ساتھ ندی کی طرف جاتا اور ندی کنارے ہی گھاس چرتا۔دونوں ندی میں خوب کھیلتے۔گھر لوٹتے وقت رفیق اس کے لئے گھاس بھی لاتا۔

راستے میں دونوں ساتھ کھیلتے اور دوڑ بھی لگاتے۔لیکن مینوش اکثر ہار جاتا کیونکہ اس کا زخم ابھی اچھی طرح سے بھرا نہ تھا۔

ایک روز جب رفیق اسکول سے لوٹا تو مینوش نظر نہیں آیا۔وہ اسے پکارتا رہا مینوش!مینوش!مگر مینوش کہیں دکھائی نہیں دیا۔رفیق بہت غمگین تھا۔مینوش جنگل واپس چلا گیا تھا۔

رفیق کے والد نے اسے روتے ہوئے دیکھ کر کہا تمہارا ہرن جنگل میں اپنے دوستوں کے ساتھ رہنے گیا ہے۔ایک روز بڑا ہوجائے گا، اس کے سر پر سینگ ہوں گے اور شاید وہ ہرنوں کا سردار بھی ہوگا۔

وقت گزرتا گیا، دن مہینے گزرتے گئے۔اب رفیق کو مینوش کی یاد نہیں آتی۔

ایک روز رفیق اپنے دوستوں کے ساتھ جماعت میں تھا، دروازے پر ایک بڑا جانور کھڑا نظر آیا۔اس کے سر پر نوکیلے سینگ تھے یہ اس کا چھوٹا ہرن مینوش تھا وہ بہت بڑا ہوگیا تھا۔

مینوش کا قد رفیق سے بڑا تھا۔لیکن رفیق اس سے ڈرا نہیں۔وہ فوراً مینوش سے لپٹ گیا۔مینوش بھی اس کو پیار سے چاٹنے لگا۔

مینوش گاؤں اور بازار کی سیر کرتا۔سب بچے اس کے پیچھے دوڑتے اور یہی کہتے مینوش آگیا!مینوش آگیا!اب اکثر مینوش رفیق کو دیکھنے آتا۔جب وہ نظر نہ آتا تو رفیق اس سے ملنے خود جنگل چلا جاتا۔رفیق کے والد نے کہا بیٹا!ہر کوئی اپنی برادری میں ہی رہنا پسند کرتا ہے۔پردیس کبھی کسی کو راس نہیں آتا۔

ایک تھی چوہیا اور ایک تھی چڑیا۔دونوں کا آپس میں بڑا اخلاص پیار تھا اور بہنیں بنی ہوئی تھیں۔ایک روز صبح کو چڑیا نے کہا کہ چلو بہن چوہیا ذرا ہوا کھا آئیں چوہیا نے کہا چلو دونوں سہیلیاں مل کر چلیں ہوا کھانے۔چڑیا تو ارتی اڑتی جاتی تھی اور چوہیا پھدک پھدک چلتی جاتی تھی۔رستے میں آیا ایک دریا۔چڑیا اس دریا کے کنارے پر بیٹھ کر نہانے لگی۔چڑیا نے کہا بہن چوہیا تم بھی منہ ہاتھ دھو لو۔چوہیا جو اپنا منہ ہاتھ دھونے لگیں تو دریاؤ میں ڈوب گئیں۔چڑیا لگی رونے اور دعا مانگنے۔کہ یا اللہ میاں میری چوہیا بہن نکل آئیں میں بیوی کے نام کا کونڈا دوں گی۔چوہیا نکل آئی۔

آگے چلیں تو ایک ہاتھی جارہا تھا۔چوہیا بی اس کے پاؤں کے نیچے دب گئیں۔چڑیا پھر رونے لگی۔کہ یا اللہ میاں میری چوہیا بہن نکل آئیں تو میں بیوی کے نام کو کونڈا دوں گی۔چوہیا ہاتھی کے پیر تلے سے بھی جتنی جاگتی نکل آئی۔

آگے چلیں تو بہت سی کانٹوں کی جھاڑیاں تھیں۔چوہیا بی اس میں پھنس گئیں۔چڑیا پھر رونے لگی اور دعا مانگی۔کہ یا اللہ میاں میری چوہیا بہن نکل آئیں۔تو میں بیوی کے نام کا کونڈا دوں گی۔چوہیا وہاں سے بھی صحیح و سلامت نکل آئی۔

دونوں سہیلیاں گھر پہنچیں۔چڑیا نے کورا کونڈا منگایا۔ملیدہ بنا کے بیوی کے نام کی صحنک دی اور شکر کیا۔کہ میری چوہیا بہن سب جگہ سے صحیح و سلامت نکل کر گھر پہنچیں۔ایک روز چوہیا اور چریا میں لڑائی ہوئی۔چڑیا بولیں وہ دن بھول گئیں۔جب دریاؤں میں ڈوب ڈوب جاتی تھیں۔چوہیا نے کہا تمہیں میری کیا پڑی؟میں اپنا منہ ہاتھ دھلواتی تھی۔چڑیا نے کہا۔وہ دن بھول گئیں۔جب ہاتھی کے پیر تلے دب دب جاتی تھیں۔چوہیا نے کہا تجھے کیا پڑی؟میں اپنے ہاتھ پاؤں دیواتی تھی۔چڑیا نے کہا وہ دن بھول گئیں جب کانٹوں میں چھد چھد جاتی تھیں۔چوہیا نے کہا تمہیں میری کیا پڑی؟میں اپنے ناک کان چِھداتی تھی۔

ایک سپاہی تھے۔وہ کہیں سے چلے آتے تھے۔رستے میں ایک آواز آئی کہ

اے میاں گھوڑے سوا!لمبی چوٹی برخوردار۔

ایک سندیسہ لیتے جائیو۔

اس نے دیکھا۔تو ادھر ادھر کوئی نظر نہ آیا۔پھر اس نے گھوڑا ہانکا تو پھر اس کو یہی آواز آئی کہ

اے میاں گھوڑے سوار!لمبی چوٹی برخوردار

ایک سندیسہ لیتے جائیو

اب جو دیکھا تو ایک کھیت کی مینڈ پر ایک چوہیا پھدک رہی ہے۔اس نے کہا کہو بی چوہیا کیا کہتی ہو؟اس نے کہا

بھینا چاک سری سے کہیو۔بھینا کھیت سری نے کہا ہے بھینا راہ سری تو مر گئی۔کہ ہے ہے بھینا گھورے تلے آئیں۔ہے ہے بھینا چھکڑے تلے آئیں۔ہے ہے بھینا اونٹوں تلے آئیں۔

یہ کہہ کر چوہیا اپنے کھیت میں اتر گئی۔سپاہی اپنے گھر چلا آیا۔

جب سپاہی کھانے پینے سے فارغ ہوکر اپنے بال بچوں میں بیٹھا۔تو بیوی سے کہا کہ بیوی ایک ہم نے بڑا اچنبا دیکھا۔بیوی نے پوچھا میاں کیا دیکھا؟کہا بیوی میں چلا آتا تھا۔رستے میں آواز آئی کہ

اے میاں گھوڑے سوار!لمبی چوٹی برخوردار۔

ایک سندیسہ لیتے جائیو۔

میں نے ادھر ادھر دیکھا۔مجھے کوئی نظر نہ آیا۔میں نے پھر گھوڑا ہانکا۔پھر آواز آئی۔کہ

اے میاں گھوڑے سوار!لمبی چوٹی برخوردار

ایک سندیسہ لیتے جائیو۔

دیکھتا کیا ہوں کہ ایک چوہیا کھیت کی مینڈیر پر پھدک رہی ہے۔میں نے اس سے پوچھا بی چوہیا کیا کہتی ہو؟اس نےکہا

بھینا چاک سری سے کہیو۔بھینا کھیت سری نے کہا ہے۔بھینا راہ سری تو مر گئی۔

سپاہی یہ کہہ چکا تھا کہ اتنے میں ایک چوہیا چکی کے گرنڈ کے نیچے سے چکی کا جھرنا سر پر ڈال نکل آئی اور لگی رونے پیٹنے کہ ہے ہے بھینا گھوڑے تلے آئیں۔ہے ہے بھینا چھکڑے تلے آئیں ہے ہے بھینا اونٹوں تلے آئیں۔

رو پیٹ کر وہ بی چوہیا پھر چکی تلے گھس گئیں۔سپاہی نے بیوی سے کہا۔جیسا یہ تماشا تم نے اب دیکھا۔ویسا ہی تماشا میں نے تب دیکھا تھا۔

کسی نگر میں ایک راجہ راج کرتا تھا۔اس کی ایک رانی تھی۔اس رانی کوکپڑے اورگہنے کابہت زیادہ شوق تھا۔اسے کبھی سونے کاکرن پھول چاہئے، کبھی ہیرے کا ہار تو کبھی موتیوں کی مالا۔کپڑوں کی توبات ہی نہ پوچھئے۔بھاگل پوری ٹسراور ڈھاکے کی ململ اوررات کوسونے کے لئے پھولوں کی سیج پھول بھی کھلے ہوئے نہیں۔بلکہ ادھ کلیاں جورات بھر میں آہستہ آہستہ کھلیں۔ہرروز نوکرادھ کھلی کلیاں چن چن کر لاتے اورباندی سیج لگاتی۔اسی طرح اتفاق سے ایک دن ادھ کھلی کلیوں کے ساتھ کچھ کھلی ہوئی کلیاں بھی سیج پر آ گئیں۔اب تورانی کو بہت ہی بےچینی ہوئی۔

رانی کو نیند کہاں؟کھلی کلیاں چبھ رہی تھیں۔دیپک دیو (دیا) جواپنی روشنی پھیلارہے تھے۔ان سے نہ رہا گیا۔وہ بولے۔رانی!اگر تمہیں مکان بناتے وقت راج گیروں کوتسلے ڈھوڈھوکر گارا اور چونا دینا پڑے تو کیا ہو؟کیا تسلوں کا ڈھونا ان کلیوں سے بھی زیادہ برا لگےگا؟رانی نے سوال کا کوئی جواب نہ دیا وہ لاجواب ہو گئی۔راجہ بھی جاگ رہے تھے۔انہوں نے ساری باتیں سن لیں۔

راجہ نے رانی سے سوال کیا۔دیپک دیو کے سوال کی آزماش کرکے دیکھو نا؟ان کا حکم نہ ماننا اچھا نہیں رانی راضی ہو گئی۔راجہ نے کاٹھ کا ایک کٹہرا بنوایا اس میں رانی کو بند کروا دیا اور پاس بہنے والی ندی میں بہا دیا۔وہ کٹہرا بہتے بہتے ایک دوسرے رجواڑے کے کنارے جا لگا۔وہ راجہ کے بہنوئی کے راج میں تھا۔گھاٹ والوں نے کٹہرے کو پکڑکر کنارے لگایا۔کھولا تو اس میں ایک خوبصورت عورت نکلی۔رانی کے زیور اور قیمتی کپڑے پہلے ہی اتار لئے گئے تھے وہ معمولی پھٹے چیتھڑے پہنے ہوئے تھی مگر خوبصورت تھی۔راجہ اسے نہ پہچان سکا اور نہ رانی نے ہی اپنا صحیح پتہ بتایا۔کیونکہ دیپک دیوکی بات کا امتحان بھی تو لینا تھا۔راجہ کا ایک نیا محل بن رہا تھا۔اس لئے راجہ کو مزدوروں کی ضرورت تھی اس نے پوچھا۔تم کیا چاہتی ہو؟

رانی نے اپنی خواہش ظاہر کرتے ہوئے کہا مکان بنانے میں تسلا ڈھونے کا کام۔

راجہ نے اس رانی کو تسلا ڈھونے کے کام پر لگا دیا۔رانی دن بھر تسلا ڈھوتی اور مزددوری کے تھوڑے پیسوں سے اپنی گزر کرتی۔دن بھر کی سخت محنت کے بعد جو روکھا سوکھا کھانا ملتا وہ اسے بہت ہی میٹھا اور لذیذمعلوم ہوتا اور رات بھر کھردری چٹائی پر خراٹے لے لے کر خوب سوتی۔منہ اندھیرے اٹھتی اور نہانے دھونے سے فارغ ہوکر دل میں امنگ اور حوصلے کے ساتھ اپنے کام میں لگ جاتی۔

اسی طرح رانی کوکام کرتے کرتے بہت دن گزر گئے۔ایک دفعہ رانی کا خاوند اپنے بہنوئی کے ہاں کسی کام سے آیا۔خاص کر دل بہلانے کے خیال سے۔کیوں کہ بغیر رانی کے راجہ کیا؟اکیلے راج کام میں اس کا جی نہیں لگتا تھا۔اس طرح راجہ نے رانی کو وہاں اچانک دیکھ لیا۔دیکھتے ہی راجہ رانی کو پہچان گئے۔ہاں محنت مزدوری کرنے سے رانی کچھ سانوی سلونی سی ہو گئی تھی اور کچھ موٹی تازی بھی۔رانی بھی راجہ کو پہچان گئی۔

پھر راجہ نے پوچھ ہی لیا۔کہو تسلوں کا ڈھونا تمہیں پسند آیا؟

رانی مسکراتی ہوئی بولی۔کلیاں چبھتی تھیں مگر تسلے نہیں چبھتے۔

راجہ کے بہنوئی دونوں کی بات چیت سن کرحیران ہوئے۔انہوں نے بھید جاننا چاہا۔راجہ نے سارا ماجرا کہہ سنایا۔بہنوئی راجہ کی بات سن کر مست ہو گئے۔انہوں نے رانی کو کام سے سبکدوش کرکے اس کے آرام سے رہنے اور کھانے پینے کا انتظام کر دیا۔

کچھ دنوں کے بعدرانی سے راجہ نے پوچھا۔کہو اب کیا حال ہو۔

رانی نے کہا۔وہ لطف کہاں؟کاہلی اپنی حکومت قائم کرنی چاہئے ہے۔ڈر لگتا ہے کہ کہیں کلیاں پھر سے چبھنے نہ لگیں۔راجہ نے اپنی رائے ظاہر کی۔توایک کام کرو ہم دونوں مل کر دن بھر مزدوری کیا کریں اور رات کو کلیوں کی سیج پر سوئیں۔

رانی نے اپنا تجربہ بتاکر کہا۔تو پھر کلیوں کی ضرورت ہی نہ رہےگی۔ویسے ہی گہری نیند آ جایا کرےگی۔

شفیق میاں آٹھویں جماعت میں پڑھتے تھے۔انہیں بچوں کے رسالے پڑھنے کا شوق تھا، اس لیے ہر ہفتے اسکول کی لائبریری سے کوئی رسالہ لے آتے۔جب وہ اسکول کی کتابیں پڑھتے اور ان میں دی ہوئی مشقیں حل کرتے کرتے تھک جاتے تو دماغ تازہ کرنے کے لیے رسالوں سے دل بہلاتے۔

اسکول کے ایک ماسٹر صاحب لائبریری کے انچارج بھی تھے۔بڑے مہربان اور سلجھے ہوئے آدمی تھے۔ایک دن شفیق میاں نیا رسالہ لینے لائبریری گئے تو لائبریری انچارج صاحب پوچھ بیٹھے میاں شفیق!تم کوئی کتاب کیوں نہیں لے جاتے؟رسالوں میں تمہیں ایسی کیا چیز بھاتی ہے؟

شفیق نے ادب سے جواب دیا جناب!رسالوں میں طرح طرح کی چیزیں ہوتی ہیں۔جیسے قصے، کہانیاں، افسانے، نئی نئی پیاری نظمیں، لطیفے، انعامی مقابلے، بزرگوں کی باتیں اور ان کی زندگی کے حالات، مختلف قسم کی دل چسپ معلومات وغیرہ۔آپ اجازت دیں تو میں ایک بات پوچھ سکتا ہوں؟

ماسٹر صاحب نے کہا ہاں ہاں کیوں نہیں، پوچھو، ضرور پوچھو، یہ تمہارا حق ہے۔

شفیق نے کہا جناب!کہانیوں میں اکثر خود اعتمادی کا لفظ پڑھنے میں آتا ہے۔خود اعتمادی ایک انسانی کرشمہ ہے۔خود اعتمادی کسی شخص یا قوم کا قیمتی جوہر ہے۔میں معلوم کرنا چاہتا ہوں کہ خود اعتمادی کس طرح حاصل کی جاتی ہے؟

ماسٹر صاحب نے کہا بہت اچھا سوال ہے۔سوال پوچھنے ہی سے علم بڑھتا ہے۔سوال پوچھنے سے شرمانا نہیں چاہیے۔خود اعتمادی اپنے آپ پر بھروسا کرنے کو کہتے ہیں۔اس کے لیے بڑی ہمت درکار ہوتی ہے۔خود اعتمادی کا مطلب ہے کہ کسی دوسرے کی مدد کا محتاج نہ ہونا۔فرض کرو کہ تم الجبرے میں کمزور ہو، ہر سوال مشکل معلوم ہوتا ہے، مدد کے لیے دوسروں کی طرف نظریں اٹھتی ہیں، لیکن اگر تم محنت کرتے اور فارمولے یاد کر لیتے تو یہی مشکل سوال تم خود اعتمادی کے ساتھ حل کر ڈالتے۔خود اعتمادی حاصل کرنے کے لیے بڑی مستقل مزاجی کے ساتھ محنت کرنی پڑتی ہے۔محنت اور خود اعتمادی کا مادہ ہر آدمی میں موجود ہوتا ہے۔بعض لوگ اسے استعمال کرنا سیکھ جاتے ہیں اور بعض لوگ اسے استعمال ہی نہیں کرتے۔میری رائے ہے کہ تم کبھی کبھی دل چسپ کتابیں بھی لائبریری سے لے جایا کرو اور مستقل مزاجی کے ساتھ انہیں پڑھا کرو۔یہ لو، یہ کتاب لے جاؤ۔مہم جوئی کی بڑی بہترین کہانی ہے۔اس میں خود اعتمادی کی بہت سی مثالیں ملیں گی اور یہ اپنے پسندیدہ رسالے کا نیا شمارہ بھی لے جاؤ۔یہ بتاؤ کہ تم نے میری باتوں سے کیا سمجھا؟

شفیق نے جواب دیا میں نے یہ سمجھا کہ خود اعتماد لوگ دوسروں کے محتاج نہیں ہوتے۔خود اعتمادی لگاتار محنت سے حاصل ہوتی ہے۔

لائبریری انچارج صاحب نے کہا شاباش!ایک بات یاد رکھو۔اسکول میں پڑھائی جانے والی کتابوں کے ساتھ ساتھ دوسری اچھی کتابوں کے مطالعے کی عادت بھی ڈالو۔مطالعے کی عادت زندگی بھر کام آتی ہے۔

دو سال کا عرصہ چٹکی بجاتے گزر گیا۔شفیق میاں نے میٹرک کا امتحان پاس کر لیا۔تعلیم میں ان کا شوق دیکھ کر ان کے والد نے انہیں اپنی کم آمدنی کے باوجود ایک اچھے کالج میں داخل کروا دیا۔ان کے اپنے علاقے میں کوئی کالج نہیں تھا۔جس دوسرے شہر کے کالج میں انہیں داخل کیا گیا، اس کا اپنا ہاسٹل بھی تھا۔ہاسٹل میں داخلہ ضروری تھا۔شفیق کو ہر مہینے صرف اتنی رقم ملتی جو صرف فیسوں کے لیے ہی کافی ہوتی، مگر شفیق میاں نے کبھی شکایت نہیں کی۔انہیں کتابیں خریدنے کے لیے صبر کرنا پڑتا۔وہ لائبریری سے کتابیں لے کر کام چلاتے۔یہ بڑا اچھا اتفاق تھا کہ اسکول کے لائبریری انچارج صاحب بھی اس کالج کے لائبریرین بن کر آ گئے تھے۔

دوسرے سال کے امتحان کے بعد شفیق میاں ہاسٹل پہنچے تو والد کا خط ان کا منتظر تھا۔خط پڑھا تو ان کے پیروں کے نیچے سے زمین نکل گئی۔لکھا تھا برخوردار!تم میری مالی حالت سے بخوبی واقف ہو۔آمدنی کم، کنبہ بڑا۔تمہارے تینوں بھائی اور تینوں بہنیں بھی اسکول جانے لگے ہیں۔اخراجات میرے قابو سے باہر نکلتے جا رہے ہیں۔مجھے بہت افسوس کے ساتھ لکھنا پڑ رہا ہے کہ میں آئندہ یہ معمولی رقم بھی نہیں بھیج سکوں گا، اس لیے مناسب یہ ہے کہ کالج کو خیر باد کہہ کر گھر آ جاؤ۔انٹرمیڈیٹ تک تمھاری تعلیم ممکن تھی۔یہاں آ کر کوئی ملازمت کرو اور میرا ہاتھ بٹاؤ۔

شفیق کو رات بھر نیند نہیں آئی۔وہ کروٹیں بدلتے رہے۔اگلے دن لائبریرین صاحب کی خدمت میں حاضر ہوئے۔انہیں والد کا خط دکھایا اور کہنے لگے جناب!کچھ سمجھ میں نہیں آتا۔ایک طرف والد صاحب کا حکم اور دوسری طرف میں اپنی تعلیم ادھوری نہیں چھوڑنا چاہتا۔آپ ہی رہبری فرمائیے؟

ماسٹر صاحب کچھ سوچ کر بولے شفیق میاں!یہ تمہارے والد صاحب کی مجبوری ہے، مگر میں سمجھتا ہوں کہ یہ تمہاری ہمت اور مستقل مزاجی کا امتحان ہے۔زندگی کے ایسے ہی موڑ پر خود اعتمادی جنم لیتی ہے۔

شفیق میاں بولے میرا تو کوئی عزیز بھی اس قابل نہیں کہ میری مدد کر سکے۔

ماسٹر صاحب بولے تو کیا تم اپنی تعلیم ادھوری چھوڑ دوگے؟کیا تم کسی کی مدد تلاش کروگے؟تم نے فارسی کا وہ شعر پڑھا ہے، جس کے معنی ہیں کہ پڑوسی کے بل بوتے پر جنت میں جانا دوزخ میں جانے کے برابر ہوتا ہے۔خود اعتمادی کا تقاضا ہے کہ محنت کرو، مزدوری کرو، فاقے کرو، مگر تعلیم میں خلل نہ پڑنے دو۔بزرگوں کا قول ہے اٹھ باندھ کمر کیا ڈرتا ہے، پھر دیکھ خدا کیا کرتا ہے۔ہمت مرداں مدد خدا۔مردوں کی طرح سینہ تان کر، سر اٹھا کر کھڑے ہوں۔اپنے آپ کو پہچانو اور اللہ کا نام لے کر قدم آگے بڑھاؤ۔

شفیق میاں وہاں سے نکل کر ڈاک خانے پر رکے۔لفافہ خریدا اور خط لفافے میں رکھ کر ایک لیٹر بکس میں ڈال دیا۔انہوں نے خط میں لکھا تھا ابا جان!یہ لکھنے کی اجازت دیجئیے کہ اپنی زندگی کے بارے میں مجھے فیصلہ کرنے کا حق ملنا چاہیے۔میں نے فیصلہ کیا ہے کہ میں ہر قیمت پر اپنی تعلیم مکمل کروں گا اور آپ کی خدمت میں اس وقت حاضر ہو جاؤں گا جب میرے ہاتھ میں اعلیٰ تعلیم کا سرٹیفکیٹ ہوگا۔

خدا کا کرنا کیا ہوا کہ شفیق میاں کو چند اچھی ٹیوشنز مل گئیں۔کالج سے کچھ فاصلے پر ایک انگریزی اخبار کا دفتر تھا۔وہاں پروف ریڈر کی جگہ خالی ہوئی۔چار پانچ امیدواروں میں مقابلہ ہوا اور شفیق میاں کو چن لیا گیا۔اب شفیق میاں کی زندگی میں ایک انقلاب آ گیا۔صبح کالج جاتے۔سہ پہر میں ٹیوشن پڑھاتے۔رات آٹھ سے دو بجے تک اخبار کے دفتر میں پروف ریڈنگ کرتے۔

چار سال بعد جب گھر جا کر شفیق میاں نے اپنے والد کے ہاتھ چومے تو ایمـ اے۔کی ڈگری شفیق میاں کے ہاتھ میں تھی اور انگریزی اخبار میں اسسٹنٹ ایڈیٹر کی حیثیت سے تقرر نامہ بھی۔

پہلی اکتوبر کو ہمارے گوشی کی سالگرہ منائی جاتی ہے۔بڑے دھوم دھام سے ننھے منے خرگوش مبارکباد دینے آتے ہیں اپنے ساتھ گوشی کے لئے تحفے بھی لاتے ہیں۔ہری ہری گھاس، مولی کے بڑے بڑے پتے، گاجریں، مٹر، ساگ، سیب، انگور، کیلے اور بسکٹ بھی اور یہ سب چیزیں پلاسٹک کی بڑی خوبصورت تھیلیوں میں لائی جاتی ہیں۔ان کو دیکھ کر خرگوش کی کیا حالت ہوتی ہے بس کچھ نہ پوچھئے۔منہ میں پانی بھر آتا ہے اور مارے خوشی کے وہ اپنے لمبے لمبے کان بھی ہلاتے جاتے ہیں۔

پچھلے سال کی سالگرہ کا حال سنو!جو اتفاق سے آل انڈیا خرگوش کانفرنس بن گیا۔

ہم لوگوں نے اپنے گوشی کی سالگرہ پر اپنے ایک درجن دوستوں کو مدعو کیا۔دعوت نامہ پر گوشی کی تصویر بھی شائع کی گئی تھی۔ہمارے ہر دوست کے یہاں دو دو ایک ایک خرگوش ہیں۔کسی کسی کے پاس تین تین اور چار بھی ہیں۔انہیں لکھ دیا گیا کہ وہ اپنے ہمراہ سبھی خرگوش کو لے کر آئیں۔

ٹھیک پانچ بجے ہمارے گھر کے سامنے کئی گاڑیاں، رکشہ اور اسکوٹر جمع ہو گئے۔ان میں ٹکو، ٹینو، ککی، مینو، آکو، نیرو، ڈبو، پوگی، راجو، شیشو اور بے بی وغیرہ اترے۔ان سب کی گود میں اپنے اپنے خرگوش تھے اور ہاتھوں میں تحائف کے بنڈل۔وہی تحفہ جن کا ذکر اوپر ہو چکا ہے ان پیکٹوں پر ایک خرگوش کا نام بھی لکھا تھا۔لکی کی طرف سے، پروفیسر کی طرف سے، مون لائنٹ کی طرف سے، ڈکی اور وڈ وڈ کی طرف سے وغیرہ وغیرہ۔

بڑے کمرے میں سارے خرگوش کو فرش پر چھوڑ دیا گیا۔نرم نرم قالین پر پیارے پیارے ۲۰ خرگوش پہلے تو دوڑے پھرے اور پھر اچھل اچھل کر صوفوں پر چڑھ گئے۔بڑی شان سے جم کر بیٹھ گئے۔ہمارے گوشی پہلے ہی دیوان پر براجمان تھے۔اس کے سامنے گلاب کے پھولوں کا ڈھیر لگا تھا۔اس کا جی چاہتا تو تھوڑی تھوڑی دیر کے بعد ایک آدھ پتی منہ میں لے کر چبا لیتا ورنہ بڑے مزے سے ناک سے سانس لیتا ہوا کان ہی ہلاتا رہا۔اپنی اپنی لال آنکھوں سے جو کسی غصہ سے نہیں بلکہ قدرتی خوبصورتی کی وجہ سے ایسی تھیں موجود خرگوش کی جانب باری باری دیکھ رہا تھا۔

وہاں سے سارے بچے بھی ایک طرف کھڑے مسکرا رہے تھے۔جب پولی نے اپنے خرگوش کی سالگرہ شروع ہونے کی اطلاع دی، سب بچوں نے اپنے اپنے خرگوش کے تحفے بیچوبیچ قالین پرکھ دیئے۔تحائف دیکھ کر گوشی نے مسرت سے کان ہلا ہلا کر دیکھ لیا تھا وہ ان سب کا ممنون احسان ہو رہا ہے۔

پولی نے اس موقع پر ہری گھاس کے رنگ کا ایک بڑا کیک بنوا کے رکھ تھا اوپر سے تو گھاس ہی لگتی تھی مگر نیچے حقیقتاً بڑا لذیز کیک پوشیدہ تھا۔کیک کے آس پاس سات عدد موم بتیاں جلائی گئیں۔گوشی کی یہ ساتویں سالگرہ تھی۔وہ دوسرے تمام خرگوشوں میں زائد عمر کا تھا۔سب بچوں کی تالیوں کی گونج کے ساتھ موم بتیاں بجھائی گئیں اور کیک کاٹا گیا۔ایسا کرنے میں پولی نے گوشی کی مدد کی۔پولی نے اسے گود میں اٹھا رکھا تھا۔دوسرے خرگوش نے اس وقت کان ہلا ہلا کر اپنی مسرت کا اظہار کیا۔ان سب میں کیک کے اوپر لگی گھاس تقسیم کر دی گئی کیک کے ٹکڑے بچوں نے بانٹ لئے۔

جب وہ سب کیک کھانے اور ایک دوسرے کو پیار کرنے میں مشغول تھے۔اس وقت پولی کا بڑا بھائی بلو آ گیا۔بلو بہت شریر لڑکا تھا۔سب بچے سہم گئے وہ ضرور کوئی شرارت کرے گا ہو سکتا ہے کہ ان کے خرگوش چھین کر بھاگ جائے۔اس نے وہاں آتے ہی اطلاع دی۔

سارے بچے ایک طرف دیوار کے سہارے کھڑے ہو جائیں۔آج خرگوشوں کی آل انڈیا کانفرنس ہوگی۔اس میں سارے خرگوش اپنی اپنی مشکلات پر غور کریں گے۔سب بچے دیوار کے ساتھ لگ کر کھڑے ہو گئے۔بنو نے پھر کہا آج کے اس مخصوص جلسہ کا صدر گوشی کو چنا جاتا ہے کیوں کہ وہی سب سے عمر میں بڑے ہیں اس کے بعد گوشی کو گلے میں پھولوں کا ہار پہنایا گیا جسے اس نے کان جھٹک جھٹک کر اتار دیا۔بلو نے ہار اس کے سامنے پھر ڈھیر بنا کر رکھ دیا۔

چونکہ ہر خرگوش الگ جگہ پر بیٹھا تھا بلو نے اس کے پیچھے ایک ایک بچے کو رہنے کا حکم دیا جب بچے اس کے حکم کے مطابق کھڑے ہو گئے تو بلو نے اپنی جیب میں سے کاغذ کے کئی پرزے نکالے۔ہر کاغذ پر کچھ نہ کچھ لکھا ہوا تھا۔اسی نے سب بچوں کو ایک ایک کاغذ دیتے ہوئے کہاان پر خرگوشوں کی مانگیں لکھی ہوئی ہیں ان کی رائے اور مانگیں بھی درج ہیں۔اب سب بچے باری باری اپنا کاغذ پڑھ کر سنائیں گے۔

بچے اس تماشہ سے بہت خوش ہوئے اپنے خوش کہ بس کچھ نہ پوچھئے۔نیرو نے پروفیسر کے پیچھے کھڑے ہو کر بلند آواز سے پڑھا۔ہم لوگوں کو پڑھنے لکھنے کے موقع نہیں ملتے ہیں جب تک ہمارے لئے اسکول اور کالج نہیں کھل جاتے تب تک ہمیں دنیا کی بڑی بڑی کتابیں کاٹ کاٹ کر کھانے کا موقع ضرور دیا جانا چاہئے۔

مینو نے اپنے لکی کے پیچھے کھڑے ہو کر پڑھا۔بھارت سرکار خرگوش کی ترقی اور بھلائی کے لئے لاٹری ٹکٹ جاری کرے جس کی آمد سے ایک الگ خرگوش پردیش قائم کیا جا سکے۔اس میں کتوں اور بلیوں کو کسی بھی حالت میں گھسنے کی اجازت نہ ہو۔صرف چھوٹے چھوٹے بچے ہم سے ملنے کے لئے ضرور آ سکیں۔

یہ سن کر سارے بچوں نے زور زور سے تالیاں بجائیں۔خرگوش نے بھی کان ہلا ہلاکر اس مانگ کا ساتھ دیا۔

اب ٹکی کی باری تھی۔اس نے ہاتھ میں پکڑے ہوئے کاغذ کو پڑھنے سے پہلے اس پر ڈاکٹر کے دستخط کرائے اس کے بعد بولی خرگوش کے لئے ایک الگ ہسپتال کا انتظام ہونا چاہئے۔ہم ان ہسپتالوں میں نہیں جائیں گے جہاں دوسرے جانوروں کا بھی علاج ہوتا ہے۔ان کی بدبو سے ہماری ناک پھٹتی ہے۔اگر ایسا نہیں کیا گیا تو ہم بھوک ہڑتال کریں گے۔گھاس اور پتے کھانا چھوڑ دیں گے۔

اس پر بھی خوب قہقہے لگے۔

آخر میں پولی نے جلسہ کے صدر گوشی کی طرف سے ایک تقریر پڑھ کر سنائی۔خاص باتیں اس طرح تھیں

میں نے آپ لوگوں کی مانگیں غور سے سنیں، کچھ سے میں اتفاق کرتا ہوں کچھ سے متفق نہیں ہوں۔پھر بھی میں غور کروں گا۔اگر آپ نے مجھ کو سچ مچ اپنا لیڈر چن لیا ہے تو میں آپ کی آواز انسانوں تک ضرور پہونچاؤں گا جو اس وقت ہمارے سب سے بڑے دوست ہیں۔اب وقت نہیں ہے اور ہم سب کو بڑے زور کی بھوک لگی ہے۔ان بچوں کو بھی بھوک لگی ہوئی ہے ہم سب تو ان تحائف پر ہی ٹوٹ پڑیں گے۔مگر یہ ہمارے بچے کیا کھائیں گے مگر میری ناک کہتی ہے کہ ان سب کے لئے بھی برابر کے کمرے میں بڑا مزیدار کھانا لگایا جا رہا ہے ادھر سے خوشبو آنی شروع ہو گئی ہے خرگوش ایکتا زندہ باد۔

کھانے کی خوش خبری سن کر سارے بچے ساتھ والے کمرے کی طرف بھاگ کھڑے ہوئے۔جاتے وقت وہ خرگوشوں کے کمرے کے دروازہ اور کھڑکیاں بند کرتے گئے تاکہ کوئی بلی کیا کتا ان پر نہ جھپٹ پڑے۔خرگوش اپنے دانتوں اور پنجوں سے تحفے والے پیکٹ پھاڑنے میں لگے ہوئے تھے۔بلو جس نے آج بچوں کے پروگرام کو بہت دلچسپ بنا دیا تھا۔ہنستے ہنستے بچوں میں پلٹیں اور چمچے بانٹتا پھر رہا تھا۔

ان دنوں حیدر آباد کے افسر خان سائیکل چلانے کے لئے بےحد مشہور تھے۔وہ ملک کے مختلف بڑے شہروں میں کئی کئی گھنٹے مسلسل سائیکل چلانے کا مظاہرہ کر چکے تھے۔جن کے بارے میں ہم اخبارات میں پڑھتے تھے۔ان کے پروگرام کے اشتہارات بھی نظروں سے گزرتے رہتے تھے۔ہمارا دل چاہتا تھا کہ وہ کبھی ہمارے شہر میں آ کر سائیکل چلائیں اور ہم بھی دوسرے شہروں کے خوش قسمت بچوں کی طرح افسر خاں کو اپنی آنکھوں سے سائیکل چلاتا دیکھ سکیں۔

کہتے ہیں خدا بچوں کی دعائیں جلدی ہی سن لیتا ہے۔شاید یہی وجہ تھی کہ ایک دن اخبار میں یہ خبر پڑھ کر کہ مشہور سائیکلسٹ افسر خاں ٹاؤن ہال کے میدان میں 120 گھنٹے مسلسل سائیکل چلا کر اپنا گذشتہ 100 گھنٹے کا ریکارڈ توڑیں گے ہماری خوشی کا ٹھکانا نہیں رہا اور پھر اس روز جب ان کے گروپرام کا افتتاح ڈی۔ایم صاحب نے کیا تو ہم اپنے دوستوں کے ساتھ سب سے آگے جاکر بیٹھ گئے۔ٹاؤن ہال کا میدان دلہن کی طرح سجایا گیا تھا۔بہت بڑے پنڈال کے نیچے ایک دائرے میں افسر خاں نے سائیکل چلانا شروع کی۔لوگوں نے ان کے گلے میں پھولوں اور نوٹوں کے ہار ڈالے، لاؤڈاسپیکر سے ان کی گذشتہ کارگزاریاں بیان کی جانے لگیں اور ان کے اس پروگرام میں نئے کارناموں کا اعلان کیا گیا۔

یوں تو 120 گھنٹے مسلسل دن رات جاگ کر سائیکل چلانا ہی بہت بڑا کارنامہ تھا، اس کے ساتھ ہی ضروریات سے فارغ ہونا، شیو کرنا، نہانا اور کھانا وغیرہ روز سائیکل چلاتے ہوئے ہی کرنا تھا۔اس وقت جب شیو کرنے یا نہانے کے لئے وہ سائیکل کے ہینڈل سے ہاتھ ہٹاتے اور سائیکل تیزی سے اپنے مدار میں گھومتی رہتی تو ہمارے دل کی دھڑکن بڑھ جاتی اور محسوس ہوتا کہ دل اچھل کر حلق میں آ گیا ہے۔ہم دانتوں میں انگلی حیرت کی تصویر بنے افسر خاں کی تیزی سے دوڑتی ہوئی سائیکل کی گدی پر بیٹھے اور ہینڈل چھوڑے ہوئے یہ سب کرتے تکتے رہتے۔

افسر خاں اپنا 120 گھنٹے کا پروگرام مکمل کرکے کسی دوسرے شہر میں سائیکل چلانے چلے گئے اور ہمارے لیے ہمیشہ کی طرح پھر ایک خبر بن گئے۔دو تین سال پر لگا کر اڑ گئے۔ہم نے جونیئر بورڈ کا امتحان پاس کیا تو طے پایا کہ اب انٹرکالج میں داخلہ لیا جائےگا۔تاکہ ہم ہائی اسکول تا انٹرمیڈیٹ وہاں تعلیم حاصل کرسکیں۔کالج ہمارے گھر سے دور تھا۔ہم ذرا خاموش ہوئے تو ابو کو ہماری خاموشی محسوس ہوئی تب انہوں نے کالج آنے جانے کے لئے سائیکل دلانے کا وعدہ کر لیا۔ہمارے پڑوس کے دو تین لڑکے بھی سائیکل سے ہی کالج آتے جاتے تھے۔سائیکل آئی تو ہمیں کالج کے میدان میں لے جاکر سائیکل چلانا سکھائی گئی۔ایک دوبار گرنے کے بعد ہم سائیکل چلانا سیکھ گئے، کالج کھلا، ہمارا داخلہ ہو گیا تو ہم روز سائیکل سے کالج آنے جانے لگے۔شروع شروع میں تو ذرا ڈر ڈر کر سائیکل چلانے کے تمام اصولوں کے ساتھ، آہستہ آہستہ سائیکل چلاتے رہے۔پھر دوسرے لڑکوں کو دیکھ کر ہمت بڑھی اور ہم نے رفتار بڑھائی، پھر یہ ہونے لگا کہ کالج جاتے ہوئے یا کبھی کالج سے آتے ہوئے دوسرے لڑکوں سے ریس میں آگے نکلنے کی کوشش ہونے لگی۔اس کوشش کا نتیجہ یہ ہوا کہ ہم سائیکل چلانے میں کافی ماہر ہو گئے۔

ایسے ہی ایک دن اپنے سائیکل چلانے کے ماہرانہ کارنامے انجام دیتے ہم تیزی سے سائیکل دوڑاتے کالج سے واپس لوٹ رہے تھے کہ افسر خاں کا خیال آگیا۔خیال کیا آ گیا ان کے پروگرام کی پوری فلم آنکھوں کے سامنے سے گزر گئی۔

واہ کیا سائیکل چلاتے تھے ہم نے سوچا پینڈل چھوڑ کر چلتی سائیکل پر تمام کام کر لیا کرتے تھے۔؟

دوسرے لمحے ہمارے ہاتھ بھی ہینڈل سے ہٹ گئے، مگر ذرا سا دل میں گرنے کا خیال آیا تو دوبارہ ہینڈل پکڑ لیا۔

مگر پھر ہمت کی اور دوبارہ ہینڈل چھوڑ دیا۔

سائیکل پوری رفتار سے دوڑتی رہی اور یوں ہم پہلی بار مغل پورہ تھانے تک ہینڈل چھوڑ کر سائیکل چلاتے آئے۔فیض گنج میں بازار ہے لہذا اس سڑک پر رفعت پورہ تک خاصی بھیڑ رہتی ہے اور ہینڈل چھوڑ کر سائیکل چلانا ممکن ہی نہیں تھا۔

دوسرے دن ہمارا ارادہ تھا کہ کالج تک ہینڈل چھوڑ کر سائیکل چلائیں گے۔لہذا کالج کے گیٹ سے نکل کر سڑک پر آتے ہی ہم نے ہینڈل چھوڑ دیا۔اس طرح سائیکل چلانے کے لیے رفتار معمولی سے تیز رکھنی پڑتی ہے اس لیے مغل پورہ تھانے تک آتے آتے دو جگہ ٹکرانے سے بچے، ایک بڑے میاں خود کو بچانے کے لئے گر ہی پڑے۔منگل کا دن تھا، بازار کا ہفتہ وار چھٹی تھی، فیض گنج سے رفعت پورہ تک برائے نام ہی بھیڑ تھی، ہم نے وہاں بھی ہینڈل نہیں پکڑا۔

تب ہی سامنے سے ابو آتے دکھائی دیے۔انہوں نے بھی ہمیں دیکھ لیا تھا، پہلے تو وہ حیرانی سے ٹھٹک گئے، پھر شاید ہمیں روکنے کے لیے ہاتھ اٹھایا، مگر ہماری سائیکل کی رفتار تیز تھی۔انہیں حیران و پریشان کھڑا چھوڑ کر ہم آگے بڑھ گئے اور پھر ہم نے گھر کے سامنے ہی رک کر دم لیا۔گھر میں آکر سائیکل صحن میں اگے امرود کے پیڑ کے تنے سے لگا کر کھڑی کر دی اور جلدی سے کالج یونیفارم اتار کر غسل خانے میں گھس گئے۔

غسل کر کے باہر نکلے ہی تھے کہ ابو گھر میں داخل ہوئے ان کے ساتھ شبن مستری بھی تھے جن کی چوک میں سائیکل مرمت کی چھوٹی سی دکان ہے۔ان کے ہاتھ میں اوزاروں کا تھیلا بھی تھا۔ابو نے صحن میں آتے ہی امرود کے تنے سے ٹکی کھڑی ہماری سائیکل کی طرف اشارہ کیا۔اشارہ پاکر مستری اپنا اوزاروں کا تھیلا لے کر ہماری سائیکل کے پاس آ گئے اور پھر دیکھتے ہی دیکھتے ہماری سائیکل کا ہینڈل الگ کر دیا۔

ارے یہ کیا کیا؟ابو دیکھئے ہم نے بوکھلاکر کہا۔

اب میاں آپ تو ہینڈل چھوڑ کر سائیکل چلا ہی لیتے ہیں۔ابو شبّن مستری کی طرف دیکھ کر مسکراتے ہوئے بولے۔ہم نے سوچا سائیکل میں ہینڈل کی ضرورت ہی کیا ہے۔

ایک رات کسی بڑے طاقتور چور نے رسم کے اصطبل سے اس کا گھورا چرا لیا۔اگرچہ رسم اس وقت جاگ رہا تھا مگر اس کا خیال تھا کہ میرے منہ زور گھوڑے پر کوئی سوار نہیں ہو سکتا۔اس لیے چپکا تماشا دیکھتا رہا۔لیکن جب چور سوار ہو کر اسے باہر لے گیا تو رستم خاموش نہ رہ سکا۔گھر سے نکل کر وہ دوڑ لگائی کہ چور کے سر پر جا پہنچا اور چھلانگ لگا کر گھوڑے کی پیٹھ پر سوار ہو گیا۔

رستم بیٹھ تو گیا مگر بہادر چور نے کچھ ڈرا نہ گھبرایا بلکہ بے تکلفی سے پوچھنے لگا۔تم کون ہو؟رستم نے کہا۔پہلے تم بتاؤ چور بولا۔میں تو چور ہوں۔رستم نے کہا۔مجھے بھی وہی سمجھ لو۔

رستم نے چور کو اتنا نڈر دیکھا تو چپکے سے اسے پان سات زور کے مکے لگا دیے۔مگر چور انہیں بھی کچھ نہ سمجھا اور کہا بھی تو یہ کہ ارے میاں!یہ کیا مسخرہ پن ہے۔آرام کے ساتھ کیوں نہیں بیٹھتے۔

چور کی زبان سے یہ فقرہ سن کر رستم کے اور بھی اوسان خطا ہو گئے کہ جو شخص میرے گھونسوں کو مسخرہ پن بتاتا ہے وہ کشتی سے کب زیر ہوگا۔پس یہاں کچھ اور ہی داؤ کھیلنا چاہیے۔یہ سوچ کر رستم نے گھبرائی ہوئی آواز سے کہا۔لو دوست!میں تو چلا!وہ دیکھو گھوڑے کا مالک رستم آ رہا ہے۔یہ سنتے ہی چور فوراً کود پڑا اور رستم گھوڑا لے کر گھر پہنچ گیا۔واقعی بعض دفعہ نام بھی بڑا کام دے جاتا ہے۔مگر نام بھی کام کے بغیر نہیں بنتا۔

واضح ہو کہ مچھلیوں کی طرح اس کی بھی کئی اقسام ہیں۔نہ ان کا شمار ممکن ہے، نہ ان کا حساب آسان یعنی صرف ایک ہی جملہ ہر شخص کا تکیۂ کلام نہیں ہو سکتا۔اس لئے اب ہم اس کی اقسام سے تو بحث کریں گے نہیں۔البتہ ہمیں اپنے تجربے کا ایک واقعہ پیش کر دیتے میں عذر نہیں ہے۔آج سے پندرہ برس پہلے کا ذکر ہے زمانہ طالب علمی کا تھا۔مولوی کریم اللہ صاحب کا مکتب کون نہیں جانتا۔آدمی تھے عالم پڑھانے کا طریقہ بھی برا نہ تھا۔چالیس پچاس لڑکے شریک مدرسہ تھے۔وقت اور وضع کی پابندی مولانا کا طرۂ امتیاز تھا۔سب سہی مگر مولانا کا تکیہ کلام تھا (جو ہے سو ہے) رشید جب پہلے مدرسے میں شریک ہوا تو اس کی عمر چھ سات سال سے زیادہ نہیں تھی۔پہلے روز تو خیر پڑھنے لکھنے کا ذکر ہی کیا۔وقت کی پابندی بھی ضروری نہیں ہے۔دوسرے روز مولانا سب سے پہلے رشید کی طرف متوجہ ہوئے۔

مولانا کے اشارہ پر رشید نے جس قدر پہلے پڑھ چکا تھا، ازبر سنا دیا اب نیا سبق تھا۔مولانا کا غصے کے ساتھ اسی جملے کو دہرانا اور رشید کا ایک اطاعت مند شاگر کی طرح لرزتے روتے ہوئے ایک ایک حرف زبر زیر بلکہ لب و لہجہ کو بھی نہایت صفائی کے ساتھ ادا کرنا بس دیکھنے ہی سے تعلق رکھتا تھا۔اگر مولانا کی قمچی ہماری نظروں کے سامنے نہ ہوتی تو یقین مانئے ہم سب ہنستے ہنستے لوٹن کبوتر بن جاتے۔

بالآخر مولانا تن تنگ ہو کر رشید کے ایک قمچی رسید کی اور فرمایا میں کہوں جو ہے سو ہے تو نہ کہہ جو ہے سو ہے۔الف زبر آ جو ہے سو ہے۔

رشید روتے ہوئے۔میں کہوں جو ہے سو ہے تو نہ کہہ جو ہے سو ہے۔الف زبر آ جو ہے سو ہے۔

اب کیا تھا مولانا کا غصہ اپنی پوری حرارت پر آ گیا۔غریب رشید کے کان اینٹھے طمانچے مارے بےحساب قمچیاں لگائیں اور خود ہی بیزار ہو کر خاموش ہو گئے۔

تھوڑی دیر بعد مجھ سے کہا کہ حامد ادھر آؤ جو ہے سو ہے۔اس نالائق کو جو ہے سو ہے اس کے گھر لے جاؤ۔جو ہے سو ہے۔اس کے والد سے کہو جو ہے سو ہے۔یہ گدھا ہے جو ہے سو ہے۔پڑھے گا نہیں جو ہے سو ہے۔ہم پڑھائیں گے نہیں جو ہے سو ہے۔بس لے جاؤ۔جو ہے سو ہے۔میں اس حکم کے ساتھ رشید کو ہمراہ لے کر مدرسے سے باہر آ گیا رشید کی حالت واقعی قابل رحم تھی۔کان سرخ، گال تمتمائے ہوئے اور قمچیوں کی مار سے تمام جسم پر ورم آ گیا تھا۔مجھ سے اس کی یہ حالت دیکھی نہ گئی۔مجبور تھا۔سمجھاتے مناتے اس کے گھر لے گیا۔اتفاق کی بات دیکھئے رشید کے والد کسی وجہ سے کچہری نہیں گئے۔گھر پر ہی تھے بیٹے کی یہ حالت زار دیکھ کر پریشان ہو گئے۔پوچھا یہ کیا معاملہ ہے۔میں نے سب واقعات صحیح صحیح سنا دیئے۔

رشید کی والدہ سب واقعات خاموشی کے ساتھ سن رہی تھیں۔آخر میں اپنے میاں سے کہا، دیکھا آپ نے یہ ہے آپ کی بےموقع کوشش کا نتیجہ۔کہتی ہی رہی کہ ابھی اس کی عمر ہی کیا ہے۔مدرسہ نہ بھیجو، گھر پر ہی پڑھاؤ مگر ہماری سنتا کون ہے۔ہم ٹھہرے نا آخر غیر۔چھ برس کی جان اور پہلے ہی سبق پر بےقصور اتنا پٹ گیا کہ خدا کی پناہ۔جسم تو دیکھو قمچیوں سے کیسا سوج گیا ہے۔کان دیکھو کیسے سرخ انگارے ہو رہے ہیں۔گال سے دیکھو خون ٹپکا پڑتا ہے۔الٰہی ٹوٹیں ہاتھ اس کے جس نے میرے لعل کو بےخطا اتنی تکلیف پہنچائی پنجتن پاک اس معصوم کا بدلہ لیں اس موذی سے۔اس کے بعد مجھ سے ٹھہرا نہ گیا۔میں سیدھے گھر گیا۔اور والدہ صاحبہ کو سارا واقعہ سنایا۔اور کہا کہ میں اب کبھی اس مدرسے میں نہ جاؤں گا۔مجھے دوسرے مدرسے میں شریک کرا دیجئے۔چنانچہ دوسرے روز والد صاحب نے مجھے ایک سرکاری مدرسے میں شریک کرا دیا۔چند ہی روز میں سنا کہ مولوی کریم اللہ صاحب کو مدرسے بند کر دینا پڑا۔

بچو!یہ اس چیل کی کہانی ہے جو کئی دن سے ایک بڑے سے کبوتر خانے کے چاروں طرف منڈلارہی تھی اور تاک میں تھی کہ اڑتے کبوتر پر جھپٹا مارے اور اسے لے جائے لیکن کبوتر بھی بہت پھرتیلے، ہوشیار اور تیز اڑان تھے۔جب بھی وہ کسی کو پکڑنے کی کوشش کرتی وہ پھرتی سے بچ کر نکل جاتا۔چیل بہت پریشان تھی کہ کیا کرے اور کیا نہ کرے۔آخر اس نے سوچا کہ کبوتر بہت چالاک، پھرتیلے اور تیز اڑان ہیں۔کوئی اور چال چلنی چاہئیے۔کوئی ایسی ترکیب کرنی چاہئے کہ وہ آسانی سے اس کا شکار ہو سکیں۔

چیل کئی دن تک سوچتی رہی۔آخر اس کی سمجھ میں ایک ترکیب آئی۔وہ کبوتروں کے پاس گئی۔کچھ دیر اسی طرح بیٹھی رہی اور پھر پیار سے بولی بھائیو!اور بہنو!میں تمہاری طرح دو پیروں اور دو پروں والا پرندہ ہوں۔تم بھی آسمان پر اڑ سکتے ہو میں بھی آسمان پر اڑ سکتی ہوں۔فرق یہ ہے کہ میں بڑی ہوں اور تم چھوٹے ہو۔میں طاقت ور ہوں اور تم میرے مقابلے میں کمزور ہو۔میں دوسروں کا شکار کرتی ہوں، تم نہیں کر سکتے۔میں بلی کو حملہ کر کے زخمی کر سکتی ہوں اور اسے اپنی نوکیلی چونچ اور تیز پنجوں سے مار بھی سکتی ہوں۔تم یہ نہیں کر سکتے۔تم ہر وقت دشمن کی زد میں رہتے ہو۔میں چاہتی ہوں کہ پوری طرح تمہاری حفاظت کروں، تاکہ تم ہنسی خوشی، آرام اور اطمینان کے ساتھ اسی طرح رہ سکو۔جس طرح پہلے زمانے میں رہتے تھے۔آزادی تمہارا پیدائشی حق ہے اور آزادی کی حفاظت میرا فرض ہے۔

میں تمہارے لیے ہر وقت پریشان رہتی ہوں۔تم ہر وقت باہر کے خطرے سے ڈرے سہمے رہتے ہو۔مجھے افسوس اس بات پر ہے کہ تم سب مجھ سے ڈرتے ہو۔

بھائیو!اور بہنو!میں ظلم کے خلاف ہوں۔انصاف اور بھائی چارے کی حامی ہوں۔میں چاہتی ہوں کہ انصاف کی حکومت قائم ہو۔دشمن کا منہ پھیر دیا جائے اور تم سب ہر خوف سے آزاد اطمینان اور سکون کی زندگی بسر کر سکو۔میں چاہتی ہوں کہ تمہارے میرے درمیان ایک سمجھوتا ہو۔ہم سب عہد کریں کہ ہم مل کر امن کے ساتھ رہیں گے۔مل کر دشمن کا مقابلہ کریں گے اور آزادی کی زندگی بسر کریں گے، لیکن یہ اسی وقت ہو سکتا ہے جب کہ تم دل و جان سے مجھے اپنا بادشاہ مان لو۔

جب تم مجھے اپنا بادشاہ مان لوگے اور مجھے ہی حقوق اور پورا اختیار دے دوگے تو پھر تمہاری حفاظت اور تمہاری آزادی پوری طرح میری ذمہ داری ہوگی۔تم ابھی سمجھ نہیں سکتے کہ پھر تم کتنے آزاد اور کتنے خوش و خرم رہوگے۔اسی کے ساتھ آزادی چین اور سکون کی نئی زندگی شروع ہوگی۔

چیل روز وہاں آتی اور بار بار بڑے پیارے محبت سے ان باتوں کو طرح طرح سے دہرانی۔رفتہ رفتہ کبوتر اس کی اچھی اور میٹھی باتوں پر یقین کرنے لگے۔

ایک دن کبوتروں نے آپس میں بہت دیر مشورہ کیا اور طے کر کے اسے اپنا بادشاہ مان لیا۔

اس کے دو دن بعد تخت نشینی کی بڑی شان دار تقریب ہوئی۔چیل نے بڑی شان سے حلف اٹھایا اور سب کبوتروں کی آزادی، حفاظت اور ہر ایک سے انصاف کرنے کی قسم کھائی۔جواب میں کبوتروں نے پوری طرح حکم ماننے اور بادشاہ چیل سے پوری طرح وفادار رہنے کی دل سے قسم کھائی۔

بچو!پھر یہ ہوا کہ کچھ دنوں تک چیل کبوتر خانے کی طرف اسی طرح آتی رہی اور ان کی خوب دیکھ بھال کرتی رہی۔ایک دن بادشاہ چیل نے ایک بلے کو وہاں دیکھا تو اسی پر اپنے ساتھیوں کے ساتھ ایسا زبردست حملہ کیا کہ بلا ڈر کر بھاگ گیا۔

چیل اکثر اپنی میٹھی میٹھی باتوں سے کبوتروں کو لبھاتی اور انہیں حفاظت اور آزادی کا احساس دلاتی۔

اسی طرح کچھ وقت اور گزر گیا۔کبوتر اب بغیر ڈرے اس کے پاس چلے جاتے۔وہ سب آزادی اور حفاظت کے خیال سے بہت خوش اور مطمئن تھے۔

ایک صبح کے وقت جب کبوتر دانہ چگ رہے تھے تو چیل ان کے پاس آئی۔وہ کمزور دکھائی دے رہی تھی۔معلوم ہوتا تھا جیسے وہ بیمار ہے۔کچھ دیر وہ چپ چاپ بیٹھی رہی اور پھر شاہانہ آواز میں بولی بھائیو!اور بہنو!میں تمہاری حکمران ہوں۔

تم نے سوچ سمجھ کر مجھے اپنا بادشاہ بنایا ہے۔میں تمہاری حفاظت کرتی ہوں اور تم چین اور امن سے رہتے ہو۔تم جانتے ہو کہ میری بھی کچھ ضرورتیں ہیں۔یہ میرا شاہی اختیار ہے کہ جب میرا جی چاہے میں اپنی مرضی سے تم میں سے ایک کو پکڑوں اور اپنے پیٹ کی آگ بجھاؤں۔میں آخر کب تک بغیر کھائے پیئے زندہ رہ سکتی ہوں؟میں کب تک تمہاری خدمت اور تمہاری خدمت اور تمہاری حفاظت کر سکتی ہوں؟یہ صرف میرا ہی حق نہیں ہے کہ میں تم میں سے جس کو چاہوں پکڑوں اور کھا جاؤں، بلکہ یہ میرے سارے شاہی خاندان کا حق ہے۔آخر وہ بھی تو میرے ساتھ مل کر تمہاری آزادی کی حفاظت کرتے ہیں۔

اس دن اگر اس بڑے سے بلے پر میں اور میرے خاندان والے مل کر حملہ نہ کرتے تو وہ بلا نہ معلوم تم میں سے کتنوں کو کھا جاتا اور کتنوں کو زخمی کر دیتا۔

یہ کہہ کر بادشاہ چیل قریب آئی اور ایک موٹے سے کبوتر کو پنجوں میں دبوچ کر لے گئی۔

سارے کبوتر منہ دیکھتے رہ گئے۔

اب بادشاہ چیل اور اس کے خاندان والے روز آتے اور اپنی پسند کے کبوتر کو پنجوں میں دبوچ کر لے جاتے۔

اس تباہی سے کبوتر اب ہر وقت پریشان اور خوف زدہ رہنے لگے۔ان کا چین اور سکون مٹ گیا تھا۔ان کی آزادی ختم ہو گئی۔وہ اب خود کو پہلے سے بھی زیادہ غیر محفوظ سمجھنے لگے اور کہنے لگے ہمارے بےوقوفی کی یہی سزا ہے۔آخر ہم نے چیل کو اپنا بادشاہ کیوں بنایا تھا؟اب کیا ہو سکتا ہے؟

ایک دن اکبر بادشاہ دربار لگائے بیٹھا تھا کہ ایک ہاتھی کے بے قابو ہو کر چھوٹ جانے سے ہٹو بچو کا غل ہونے لگا۔بادشاہ نے کھڑکی کی طرف منہ کیا تو کیا دیکھتا ہے کہ ایک نوجوان نے دوڑتے ہوئے ہاتھی کی دم پکڑ کر اسے فوراً روک لیا ہے۔بادشاہ نے بیربل کو اس کی شہ زوری کا تماشا دکھا کر پوچھا۔کچھ سوچو تو سہی۔اس میں اتنا زور کہاں سے آگیا۔

بیربل نے عرض کی۔جہاں پناہ!یہ صرف بے فکری کا زور ہے۔

بادشاہ نے وزیر کی اس بات پر تعجب ہوا کہ بےفکری سے اتنی قوت کیونکر آگئی۔

بیربل نے فوراً شہ زور جوان کو دربار میں بلوا کر کہا۔جہاں پناہ تمہاری شہ زوری دیکھ کر بہت خوش ہوئے۔آج سے ایک روپیہ روزانہ تمہیں تنخواہ ملا کرے گی اور کام صرف یہ ہے کہ شہر کے باہر فلاں خانقاہ پر ٹھیک شام کے وقت چراغ جلا آیا کرو۔لیکن یاد رہے کہ اگر ایک دن بھی وقت سے آگے پیچھے پہنچو گے تو پھانسی دے دی جائے گی۔نوجوان سن کر آداب بجا لایا اور ہدایت کے مطابق ہر روز خانقاہ پر چراغ جلانے لگا۔مگر تھوڑے دنوں کے بعد جب ایک بیل چھوٹ گیا اور نوجوان نے اس کی بھی دم پکڑنی چاہی تو بیل کو ٹھہرانے کی جگہ خود ہی دور تک گھسٹتا ہوا چلا گیا اور جب وہ دم چھڑا کر بھاگا تو یہ دھم سے زمین پر آگرا۔

بادشاہ نے دیکھ کر فرمایا۔واقعی فکرمندی بڑی بری چیز ہے۔

سورج غروب ہوئے کچھ ہی دیر ہوئی تھی۔افق پر نارنجی روشنی ابھی باقی تھی۔آبادی سے دور خشک ہوتے تالاب میں مینڈک ٹرٹرا رہے تھے۔جھینگر بھی وقفے وقفے سے اپنا راگ الاپتے اور چپ کر جاتے جیسے رات کے لئے اپنے آلات چیک کر رہے ہوں۔قریب ہی ایک سوکھے درخت کی شاخ پر ایک بلبل اداس بیٹھا تھا۔وہ نہ تو ہل جل رہا تھا نہ کچھ بول رہا تھا۔ایسا لگتا تھا کہ جیسے چہچہانا بھول گیا ہو۔اس کی آنکھوں میں اداسی تیر رہی تھی۔

تھوڑی دیر ہی گزری تھی کہ دور ایک جگنو ارتا نظر آیا۔بلبل پر نظر پرتے ہی وہ سیدھا اس کے پاس چلا آیا اور پرجوش لہجے میں بولا پیارے بلبل!مجھے معلوم ہے تم کیوں اداس بیٹھے ہو۔تمہیں اپنے گھر جانا ہے لیکن اندھیرا ہو گیا ہے، آؤ میں تمہیں چھوڑ دیتا ہوں۔ایک عرصے بعد آج مجھے نیکی کمانے کا پھر موقع ملا رہا ہے۔میں تمہاری مدد کے لئے حاضر ہوں۔

کیوں، کیا تمہیں اپنے گھر نہیں جانا؟جگنو تیزی سے بولا۔

نہیں مجھے کہیں نہیں جانا، اس لئے کہ میرا گھر برباد ہو چکا ہے۔

تمہارے گھر کو کیا ہوا؟جگنو نے حیرت سے پوچھا۔

جس درخت پر میرا گھونسلا تھا اسے کاٹ دیا گیا ہے بلکہ آس پاس کے سب درخت کٹ گئے ہیں۔بلبل بھرائی ہوئی آواز میں بولا

ہاں، یہاں تو بہت درخت تھے لیکن اب ایک بھی نظر نہیں آ رہا، آخر درخت کیوں کاٹے گئے ہیں۔جگنو نے ادھر ادھر دیکھتے ہوئے پوچھا۔

تمہیں وہ شاہراہ نظر آ رہی ہے؟اس کو چوڑا کرنے کے لئے۔بلبل نے کچھ دور سے گزرتی سڑک کی طرف اشارہ کیا۔

اوہ!اب میری سمجھ میں آیا لیکن دوسری طرف اتنی زمین بھی کوئی دینے پر تیار نہیں تھا لہٰذا حکومت نے ان تمام پرانے پیڑوں کو کاٹ ڈالا جو گزرنے والوں کو سایہ فراہم کرتے تھے اور ہزاروں پرندوں کے بسیرے کی جگہ تھے۔بلبل نے کہا۔

جگنو نے افسوس سے گردن ہلائی اور بولا انسان زمین کا دشمن بن گیا ہے۔وہ دن بدن اس کو برباد کر رہا ہے۔جنگل کاٹے جا رہے ہیں جس سے موسم بدل رہے ہیں اور جگہ جگہ تباہی آ رہی ہے۔انسان کے ساتھ ساتھ اس سے جنگلی حیات کو بھی نقصان پہنچ رہا ہے لیکن اسے اس کا احساس نہیں۔

بلبل نے آہ بھری اور بولا میرے سب ساتھ یہ علاقہ چھوڑ کر چلے گئے ہیں کل میں بھی یہاں سے چلا جاؤں گا۔دونوں خاموش ہو گئے اور افق پر اس بدلی کو تکنے لگے جس میں ابھی روشنی کی کچھ کرنیں باقی تھیں۔پھر جگنو دھیرے سے بولا حالات بہت خراب ہیں لیکن ہمیں ناامید نہیں ہونا چاہئے۔انسانوں میں ابھی ایسے لوگ موجود ہیں جنہیں اس تباہی کا احساس ہے اور وہ اسے روکنے کی کوشش کر رہے ہیں، خاص طور پر بچے، انہیں تو درخت اور پودے بہت اچھے لگتے ہیں۔

بلبل نے گردن ہلائی اور بولا ہاں تم ٹھیک کہتے ہو۔ہماری بقا انسانوں کی نئی نسل کے ہاتھوں میں ہے۔دونوں خاموش ہو گئے۔

جب اندھیرا بڑھ گیا تو جگنو روشنی پھیلاتا ایک طرف اڑ گیا اور بلبل نے اپنی چونچ پروں میں چھپا کر آنکھیں موند لیں۔

آسمان پر کئی دنوں سے گہرے کالے بادلوں کا ڈیرہ تھا۔دن میں ہلکی اور رات کو تیز بارش کا سسلسلہ کئی روز سے جاری تھا۔مسلسل بارشوں کی وجہ سے پکے گھروں میں رہنے والوں کو تو کوئی پریشانی نہیں ہوتی تھی، مگر وہ لوگ جو کچے گھروں اور جھونپڑیوں میں رہتے تھے ان کے لیے بہت مشکلات کھڑی ہو گئی تھیں۔ان کے گھروں میں پانی بھر گیا تھا کیوں کہ تیز بارش کی وجہ سے نہ صرف ان کی چھتیں ٹپکنے لگی تھیں، بلکہ باہر گلی کا پانی بھی گھروں میں داخل ہو گیا تھا۔ادھر بارش تھی کہ رکنے کا نام ہی نہیں لے رہی تھی۔سردیاں بھی اپنے عروج پر تھیں۔شدید سردی کی وجہ سے پریشانیوں میں مزید اضافہ ہو گیا تھا۔

ایسی ہی ایک کچی آبادی کے نزدیک، نالے کے اس پار ایک پوش علاقہ تھا جس میں بڑے بڑے اور خوبصورت گھر بنے ہوئے تھے۔اسی علاقے میں کلیم بھی اپنے پاپا، امی اور بھائی بہن کے ساتھ رہتا تھا۔وہ چودہ سال کا تھا، اس کا بھائی فہیم دس سال کا اور بہن جس کا نام فرحانہ تھا چھ سال کی تھی۔

سردیوں کی وجہ سے اسکول پندرہ دنوں کے لیے بند ہو گئے تھے۔آج پہلی چھٹی تھی۔کلیم کو فہیم اور فرحانہ سے ایک ضروری بات کرنا تھی مگر وہ گھر میں کہیں نظر نہیں آ رہے تھے۔وہ ان کی تلاش میں باہر آیا تو دونوں اسے گھر کے عقبی حصے میں مل گئے۔فہیم ایک بڑے سے ٹڈے کو پکڑنے کی فکر میں تھا جو گھاس میں چھپا بیٹھا تھا۔فرحانہ کے ہاتھ میں دھاگے کی ریل تھی۔فہیم نے اس سے کہا تھا کہ وہ ٹدے کو پکڑ کر دھاگے سے اس کی ٹانگ باندھ کر اسے دےگا۔یہ ٹدا کافی بڑا تھا اور بچوں میں آنکھ پھوڑ ٹڈے کے نام سے مشہور تھا۔

کلیم نے کہا۔فہیم اب تم بڑے ہو گئے ہو یہ بچوں والے کھیل چھوڑو۔ہمارے اسکول پندرہ دنوں کے لیے بند ہوگئے ہیں۔میں سوچ رہا ہوں کہ ہم ان چھٹیوں میں کیا کریں۔

میں تو روزانہ اپنے اسکول کا کام کیا کروں گی۔فرحانہ نے خوش ہو کر کہا۔چھٹیاں ختم ہونے کو ہونگی تو میرا کام بھی پورا ہو چکا ہوگا۔

فرحانہ یہ تو ٹھیک ہے۔مگر اس کے علاوہ بھی تو ہمیں کچھ کرنا چاہیے۔کلیم بھائی۔آپ اس سلسلے میں کیا کہتے ہیں؟فہیم نے سوال کیا۔

کلیم کے جواب دینے سے پہلے ہی فرحانہ بول پڑی۔اگر پاپا کی بھی چھٹیاں ہوتیں تو مزہ آ جاتا۔ہم انھیں لے کر کہیں گھومنے پھرنے جاتے۔مگر مصیبت یہ ہے کہ ان کی مس انھیں چھٹی ہی نہیں دیتیں۔اب ہمیں یہ چھٹیاں گھر میں رہ کر ہی گزارنا پڑیں گی۔

اس کی بات سن کر دونوں بھائی ہنس پڑے۔کلیم نے سمجھانے والے انداز میں کہا۔فرحانہ۔مس تو بس ہماری تمھاری ہوتی ہیں۔پاپا تو اب بڑے ہو گئے ہیں۔وہ دفتر پڑھنے نہیں، کام کرنے جاتے ہیں۔وہاں کام کرنے کے انھیں پیسے ملتے ہیں۔ان پیسوں کو وہ امی کو لا کر دیتے ہیں جن سے وہ گھر کا خرچہ چلاتی ہیں۔

یہ بات سن کر فرحانہ کچھ شرمندہ سی ہو گئی۔کلیم نے اس کا شانہ تھپتھپاکر کہا۔میں نے تو سوچ لیا ہے کہ ہمیں ان چھٹیوں میں کیا کرنا ہے۔اس سلسلے میں میرے ذہن میں ایک بہت اچھی بات آئی ہے۔دوسرے بہت سارے لوگوں کی طرح ہمارے گھر میں بھی سامان ہی سامان بھرا ہوا ہے اس سامان میں بہت سی چیزیں کام کی ہیں اور بہت سی چیزیں ایسی بھی ہیں جن کی ہمیں کوئی ضرورت نہیں۔ان میں سے بیشتر سامان کو ہم نے اسٹور روم میں بھر رکھا ہے۔ہم ایسے سامان کی لسٹیں تیار کریں گے۔

لسٹیں بن جائیں گی تو پھر ہم کیا کریں گے؟فہیم نے نہ سمجھنے والے انداز میں پوچھا۔

یہ لسٹ بنانا کوئی ہنسی کھیل نہیں ہے۔ہمیں بڑی احتیاط سے پورے گھر کا جائزہ لینا ہوگا۔جب ہم یہ لسٹ بنا لیں گے تو اسے امی کو دکھائیں گے۔اگر انہوں نے اجازت دے دی تو پھر ہم بازار سے چھوٹے بڑے گتے کے باکس اور خوبصورت کاغذ کے ریپر لے کر آئیں گے اور چھوٹی چھوٹی چیزوں کو ان میں پیک کر دیں گے۔بڑی بڑی چیزوں کو یوں ہی رہنے دیں گے انھیں ڈبوں میں بند کرنا مشکل ہوگا۔

ویری گڈ۔فرحانہ تالی بجاکر بولی۔پھر کسی کی سالگرہ ہوا کرے گی تو ہم ان میں سے ایک ڈبہ نکال کر اس کو تحفے میں دے دیا کریں گے۔

اس کی بات سن کر دونوں بھائی پھر ہنس پڑے۔فرحانہ انھیں حیرت بھری نظروں سے دیکھنے لگی کہ اس کی اس بات پر وہ دونوں کیوں ہنسے تھے۔

کلیم نے اپنی ہنسی روکتے ہوۓ کہا۔ہم یہ باکس غریب لوگوں کو دینے کے لیے بنائیں گے۔تمہیں پتہ ہے نا ان طوفانی بارشوں نے سامنے نالے کے پاس رہنےوالے لوگوں کے کچے مکانوں کو کتنا نقصان پہنچایا ہے۔ان کے گھر کی تمام چیزیں بھی خراب ہوگئی ہیں۔یہاں زیادہ تر مزدور پیشہ لوگ رہتے ہیں اور وہاں کی اکثر خواتین امیر لوگوں کے گھروں میں کام کرتی ہیں۔ہم اپنے گھر سے جو فالتو سامان نکالیں گے وہ قابل استعمال ہوگا بس یہ بات ہے کہ اب وہ سامان ہمارے استعمال میں نہیں آتا۔جیسے ہمارے وہ جوتے، کپڑے، سویٹر اور اسکول کے کوٹ جو اب چھوٹے ہو گئے ہیں مگر ہیں قابل استعمال۔اگر انہیں وہ بچے پہن لیں جن کے پاس پھٹے ہوۓ کپڑے اور جوتے ہیں تو کتنا اچھا ہو۔سردی میں سویٹر اور کوٹ ان کے کتنا کام آئیں گے۔یہ سب چیزیں بہت اچھی حالت میں ہیں۔اسٹور میں رکھا ہوا وہ بہت بڑا صندوق ان ہی کپڑوں سے بھرا پڑا ہے۔ہم یہ چیزیں جمع کرکے ان لوگوں کو دے دیں گے۔

یہ بات فرحانہ کی سمجھ میں آ گئی تھی۔وہ بولی۔میں ان ڈبوں میں اپنے وہ کھلونے بھی رکھوں گی جن سے اب میں نہیں کھیلتی۔دوسرے بچے ان سے کھیلا کریں گے اور ان سے کھیل کر خوش ہوں گے۔

اس میٹنگ کے بعد تینوں بچے اپنے اپنے کام میں لگ گئے۔انہوں نے گھر کو تین حصوں میں تقسیم کر لیا تھا اور ان میں سے ہر ایک اپنے حصے میں موجود فالتو چیزوں کی لسٹ بنانے لگا۔تینوں بچوں کی امی گھر کے کاموں میں لگی ہوئی تھیں مگر انھیں اس بات پر حیرت تھی کہ بچوں کے شور کرنے اور بھاگا دوڑی کی آوازیں نہیں آ رہی تھیں۔انہوں نے کچن کی کھڑکی میں سے جھانک کر دیکھا۔فرحانہ ڈرائنگ روم میں تھی اور ادھر ادھر دیکھ کر اپنی کاپی میں کچھ لکھتی جا رہی تھی۔

کچن کی دوسری کھڑکی سے انہوں نے بچوں کے کمرے کا دروازہ کھلا دیکھا جس میں سے فہیم نظر آ رہا تھا۔۔۔وہ الماری کا دروازہ کھولے کھڑا تھا اور وہ بھی اپنی کاپی میں کچھ لکھتا جا رہا تھا۔

امی کی سمجھ میں کچھ آیا تو نہیں تھا بس انھیں یہ اندازہ ہو گیا کہ وہ لوگ آپس میں کوئی کھیل کھیل رہے ہیں۔کلیم شائد اوپر کی منزل پر ہوگا۔انہوں نے سوچا اور دوبارہ اپنے کام میں لگ گئیں۔

دوپہر کے ساڑھے بارہ بجے تو کلیم اور فہیم کے دوستوں کو تشویش ہوئی، چھٹیوں کی تعطیلات کے باوجود وہ لوگ گھر میں ہی تھے، باہر نہیں نکلے تھے۔ہلکی ہلکی بوندیں گرنا شروع ہو گئی تھیں اور موسم بہت ہی سہانا ہو گیا تھا۔کلیم اور فہیم کے یہ دوست ان کے محلے ہی میں رہتے تھے۔ان کا دوست شہاب دوسرے دو دوستوں فرحان اور توقیر کے ساتھ گلی کے بیچوں بیچ ایک گھنے درخت کے نیچے کھڑا تھا۔تھوڑی دیر بعد وہ کلیم کے دروازے پر آیا اور اس کو آواز دی۔اس کی آواز سن کر کلیم نے بالکنی میں آکر اسے اشارہ کیا کہ وہ آ رہا ہے۔پھر وہ نوٹ بک ہاتھ میں پکڑے پکڑے ہی اشہاب کے پاس چلا آیا۔

آج تو پہلی چھٹی ہے۔تم آج ہی سے اسکول کا کام کرنے لگے ہو؟شہاب نے حیرت سے پوچھا۔

اتنے میں فرحان اور توقیر بھی وہاں آکر کھڑے ہو گئے اور ان کی باتیں سننے لگے۔کلیم نے ان سب کو بتایا کہ وہ اپنی بہن اور بھائی کے ساتھ مل کر کیا کام کر رہا ہے۔

کلیم۔یہ تو تم لوگ بہت اچھا کر رہے ہو۔وہ چیزیں جو اب ہمارے استعمال میں نہیں آ رہی ہیں بارش سے متاثرہ غریب لوگوں کے کام آ جائیں گی۔تم نے بہت اچھا آئیڈیا دیا ہے۔ہم بھی گھر جاکر یہ کام شروع کرتے ہیں۔اس کے دوست فرحان نے کہا۔وہ سب اس بات پر بھی خوش تھے کہ ایک اچھی مصروفیت ان کے ہاتھ لگ گئی ہے۔وہ سب بھی اپنے اپنے گھروں کو چلے گئے اور گھر میں موجود فالتو سامان کی لسٹیں بنانے میں مصروف ہو گئے۔

اگلے روز شام تک کلیم، فہیم اور فرحانہ نے اپنا کام ختم کر لیا تھا۔ان کے پاپا آفس سے آ گئے تھے اور اس وقت ڈرائنگ روم میں بیٹھے چائے پی رہے تھے۔امی ان کے ساتھ ہی بیٹھی ہوئی تھیں۔تینوں بچے اپنی اپنی نوٹ بکس لے کر ان کے پاس آکر کھڑے ہو گئے۔

امی ہم نے اپنے گھر کی ان چیزوں کی لسٹ بنائی ہے جو فالتو ہیں اور اب ہم انھیں استعمال نہیں کرتے ہیں۔فرحانہ نے بتایا۔پاپا اسے دلچسپی سے دیکھتے ہوۓ بولے۔چلو۔اچھا ہے اسی بہانے ان چیزوں کی صفائی بھی ہوگئی ہوگی۔

ابھی مزید صفائی بھی ہونا باقی ہے۔فہیم نے مسکراکر کہا۔کلیم بھائی نے کہا ہے کہ جب امی ان لسٹوں پر ایک نظر ڈال کر اوکے کر دیں گی تو ہم یہ چیزیں ان لوگوں کو دے دیں گے جن کا سارا سامان بارشوں کی وجہ سے خراب ہو گیا ہے۔

اس کی بات سن کر امی کی آنکھیں خوشی سے چمکنے لگیں۔میرے بچے تو بڑے اچھے ہیں۔کس قدر شاندار بات سوچی ہے۔انہوں نے تینوں سے نوٹ بکیں لیتے ہوۓ کہا اور ان میں درج چیزیں پڑھنے لگیں۔ان چیزوں میں بچوں کے جوتے، موزے، کپڑے، کھلونے، درسی اور کہانیوں کی کتابیں، اسٹیشنری کا بہت سارا سامان، اسٹیل کے کھانا پکانے کے برتن، پلاسٹک اور چینی کی پلیٹیں، لکڑی اور دھاتی کفگیریں، آٹا گوندھنے کے تسلے، تانبے کے پانی پینے کے گلاس، مصالحہ اور نمک رکھنے کی پلاسٹک اور شیشے کی بوتلیں، اسکول لے جانے والے تھرماس، ایرانی کولر جن میں پینے کا پانی ٹھنڈا رہتا ہے، پرانے کمبل، چادریں، فوم کے گدے، تولیے، ایک ٹی وی، ریڈیو، ٹیپ ریکارڈر، ریل والے دو کیمرے، مچھر دانیاں، دو پیڈسٹل اور ایک چھت کا پنکھا، بہت سارے ہینگر، پرانے وقتوں کا ایک ڈائل والا ٹیلی فون، ایک پرانا کمپیوٹر اور اس کے ساتھ مانیٹر اور پرنٹر، چابی والی ٹائم پیس، چھتریاں، لکڑی کی چھوٹی میز اور کرسیاں، باورچی خانے میں استعمال ہونے والی پلاسٹک کی ریک، تین پہیوں والی دو سائکلیں اور دو پلاسٹک کے اسٹول درج تھے۔

میں بھی اپنے کمرے کا جائزہ لوں گی اور پرانے کپڑے، شالیں، سینڈلیں، پرفیوم، میک اپ کا سامان اور تمہارے پاپا کے پرانے کپڑے، جوتے اور دوسری چیزیں نکال کر ان چیزوں میں شامل کر دوں گی۔بارش نے غریب لوگوں کا کافی برا حال کر دیا ہے۔ان چیزوں کے ساتھ میں بہت سا راشن بھی خرید کر انھیں بھجواؤں گی، تاکہ ان کے کام آ سکے۔

ان کے پاپا نے بھی وہ لسٹیں دیکھیں اور مسکراکر بولے۔اگر یہ سب چیزیں گھر سے چلی جائیں گی تو ہمارا گھر کتنا کھلا کھلا نظر آئےگا۔

ہمارے محلے میں رہنے والے دوست بھی ان چھٹیوں میں اسی کام میں مصروف ہیں اور انہوں نے بھی اپنے گھروں میں سے بہت سا سامان اکٹھا کر لیا ہے۔اب ہم کل سے ان چیزوں کو ڈبوں میں پیک کرنا شروع کر دیں گے۔کلیم نے اپنے پاپا سے کہا۔

اس قدر محنت کی ضرورت نہیں۔ان کے پاپا بولے۔اتوار کو ہم لوگ اپنے علاقے کے چیریٹی ہوم جائیں گے اور انھیں یہ سب چیزیں دے کر آ جائیں گے۔مجھے پتہ چلا ہے کہ وہ نالے کے اس پار بارش سے متاثرہ لوگوں کی مسلسل مدد کر رہے ہیں۔ویسے بھی وہ لوگ غریب لوگوں کی بہت دیکھ بھال کرتے ہیں اور انھیں اچھی طرح اس بات کا علم ہے کہ یہ چیزیں کن لوگوں کو دینا ہیں۔ہاں اگر تم لوگ کر سکو تو یہ کام کر لینا کہ چھوٹی چھوٹی چیزوں کو پلاسٹک کے شفاف بیگوں میں رکھ دینا۔اس طرح ان کو تقسیم کرنا زیادہ آسان ہو جائے گا۔

کلیم نے ایسا ہی کیا۔وہ مارکیٹ سے بہت ساری شفاف پلاسٹک کی تھیلیاں لے آیا اور چھوٹی چھوٹی چیزیں ان میں پیک کرکے ٹیپ سے انھیں بند کر دیا۔شہاب، توقیر اور فرحان نے بھی ایسا ہی کیا تھا۔

کلیم کے پاپا نے اس کے ان تمام دوستوں کے والدوں سے مل کر انھیں دعوت دی کہ وہ بھی اتوار کو یہ سارا سامان چیریٹی ہوم میں دینے کے لیے ان کے ساتھ چلیں۔اتفاق کی بات تھی کہ اتوار کو ان میں سے کوئی بھی فارغ نہیں تھا، انہوں نے ساتھ جانے کی معذرت کرلی اور اپنے بچوں کو اجازت دے دی کہ وہ لوگ ان کے ساتھ چلے جائیں۔بہرحال وہ سب ہی بچوں کے اس اچھے کام سے بہت متاثر نظر آتے تھے اور اس بات پر بہت خوش تھے کہ انہوں نے کھیل ہی کھیل میں دوسروں کی مدد کرنے کا ایک اچھا طریقہ ڈھونڈ لیا تھا۔

پھر اتوار بھی آ گیا۔حسب معمول آج بھی ہلکی ہلکی بارش ہو رہی تھی۔ان کے دوستوں کے گھروں سے بھی اسی قسم کی بہت سی چیزیں نکلی تھیں اس لیے سامان بہت زیادہ ہو گیا تھا۔ان کی امی نے آٹے، چینی اور دالوں کے دو دو کلو کے بہت سارے پیکٹ منگواکر اس سامان میں شامل کر دئیے تھے۔ان تمام اشیا کو چیریٹی ہوم تک پہنچانے کے لیے کلیم کے پاپا کو ایک ٹرک منگوانا پڑ گیا۔ٹرک کے ڈرائیور نے بچوں کی مدد سے تمام سامان اس میں لاد دیا۔محلے کے دوسرے لوگ یہ منظر حیرت اور دلچسپی سے دیکھ رہے تھے۔

جب سارا سامان ٹرک میں چڑھا دیا گیا تو کلیم کے پاپا نے تمام بچوں کو اپنی گاڑی میں بٹھایا اور ٹرک کے پیچھے پیچھے چل پڑے۔تھوڑی ہی دیر گزری تھی کہ چیریٹی ہوم آ گیا۔

وہاں پر موجود آفس کا مینیجر ان سے بڑے تپاک سے ملا اور انھیں ایک کمرے میں بٹھایا۔کلیم کے پاپا نے مختصراً تمام بچوں کے اس کام کے بارے میں مینیجر کو بتایا اور اس سے درخواست کی کہ اب اس سامان کوبارشوں سے متاثرہ مستحق لوگوں تک پہنچا دیا جائے۔اس مینیجر نے بچوں کو اس کام پر بہت شاباش دی اور کہا۔بچو۔خدا کا شکر ہے کہ اتنی سی عمر میں ہی آپ لوگ دوسروں کی تکلیفوں کا احساس کرتے ہیں۔میں آپ لوگوں کے اس کام سے بہت متاثر ہوں۔غریب لوگ بھی ہمارے بھائی ہیں، ہمیں ان کا بہت دھیان رکھنا چاہیے۔

پھر اس نے ایک کلرک کو بلاکر اس سے سارے سامان کی لسٹ بنانے کو کہا۔کلرک نے دو گھنٹے لگا کر سارے سامان کی لسٹ بنائی اور افسر کے حوالے کر دی۔

مینیجر نے اس لسٹ کی ایک کاپی اپنے دستخط کرکے اور اسٹیمپ لگاکر کلیم کےپاپا کے حوالے کی اور بولا۔میں ایک مرتبہ پھر ان بچوں کا خاص طور سے شکر گزار ہوں کہ انہوں نے اتنا شاندار کام کیا۔اس کام کے کرنے میں یقیناً بہت محنت اور وقت صرف ہوا ہوگا۔خوشی کی بات یہ ہے کہ ان لوگوں کی اس محنت سے جانے کتنے لوگوں کی مدد ہو جائےگی۔کئی روز سے جاری ان بارشوں نے ہمارے علاقے کی کچی آبادی میں بڑی تباہی مچائی ہے اور لوگوں کے گھروں کے سارے سامان کا ستیا ناس ہو گیا ہے۔ہم نے بھی ان لوگوں کے لیے آٹا، چاول، چینی، گھی، دالیں، چائے کی پتی اور دودھ کے ڈبوں کا تو انتظام کر لیا ہے مگر گھریلو استعمال کی دوسری اشیا کا انتظام نہیں کر سکے تھے۔کھانے پینے کا یہ سامان اس وقت گاڑی میں لادا جا رہا ہے۔اس کے ساتھ ہم آپ لوگوں کا لایا ہوا سامان بھی ان لوگوں میں تقسیم کر دیں گے۔اس سامان میں جو الیکٹرانکس اشیا شامل ہیں انھیں ہم بازار میں بیچ دیں گے اور ان سے جو رقم ملے گی وہ بھی ان لوگوں میں تقسیم کر دیں گے۔بارش کی وجہ سے ان میں سے کئی لوگ اپنے کاموں پر بھی نہیں جا سکے تھے، انھیں بھی کچھ پیسے مل جائیں گے۔

سب بچے یہ سن کر خوش ہوگئے کہ ان کی محنت کام آ گئی ہے۔بارشوں نے جو تباہی مچائی تھی وہ انہوں نے خود اپنی آنکھوں سے ٹی وی پر دیکھی تھی۔اس بستی کے لوگ بےیار و مددگار ٹوٹی پھوٹی چارپائیوں پر اتنی شدید سردی میں اپنے گھر کے دروازوں پر بیٹھے نظر آتے تھے۔

تھوڑی دیر بعد وہ سب لوگ واپسی کے لیے تیار ہو گئے۔جب سب بچے گاڑی میں بیٹھ گئے تو کلیم کے پاپا نے کہا۔شاباش بچو۔مجھے امید ہے کے تم لوگ آئندہ بھی ایسے اچھے اور تعمیری کام کرتے رہوگے جن سے دوسرے انسانوں کی مدد ہوتی رہے۔کوئی ایسا کام کرنا جس سے کسی دوسرے کو فائدہ پہنچے، بہت بڑی نیکی ہوتی ہے اور اس طرح کی نیکیوں سے الله تعالیٰ بہت خوش ہوتا ہے۔

توقیر نے کہا۔اس کام کی ابتدا کلیم نے کی تھی اور اس سے ہمیں یہ سبق ملا ہے کہ سال چھ مہینے میں اس طرح کی تمام چیزیں نکال کر اپنے گھروں میں کام کرنے والی ماسیوں، ڈرائیوروں، مالیوں، گلی محلے کے چوکیداروں، غریبوں اور ہمارے اسکولوں میں بچوں کی دیکھ بھال اور دوسرے کاموں کے لیے جو بوا اور ملازمائیں ہوتی ہیں ان کو دے دینا چاہیے۔یہ ان کے کام آ جائیں گی۔

شاباس توقیر بیٹے۔تمھاری یہ بات بہت اچھی ہے۔میں تو یہ کہوں گا کہ ہم سب لوگوں کو اس بات پر عمل کرنا چاہیے۔کلیم کے پاپا نے کہا۔ان کی بات سن کر سب بچے مسکراکر ایک دوسرے کو دیکھنے لگے۔

بہت پرانے زمانے کی بات ہے کہ ایک چھوٹی سی پہاڑی کے دامن میں میاں بیوی رہتے تھے جو بہت ہی بوڑھے تھے۔ان کا مکان دیہات سے ذرا الگ تھلگ تھا۔ان کی کوئی اولاد نہیں تھی۔دودھ کے لیے ایک گائے رکھی ہوئی تھی۔ضرورت کے مطابق اناج اور سبزی اگا لیتے تھے اور اپنے باغیچے میں انہوں نے انگور کی بیلیں بھی لگائی ہوئی تھیں۔ان کی یہ ایک بڑی اچھی عادت تھی کہ ان کے ہاں کوئی بھوکا بھٹکا اور تھکا ہارا مسافر آجاتا تو وہ اس کی بڑی خدمت کرتے اور خوش ہوتے مگر ان کے ہمسائے دیہات کے لوگ مسافروں سے بہت برا سلوک کرتے تھے۔جب کوئی غریب مسافر گاؤں سے گزرتا تو وہ اپنے کتے اس پر چھوڑ دیتے بچے گھروں سے نکل آتے اور پتھر پھینکتے۔مسافر کی اس بے کسی پر گاؤں کے لوگ خوش ہوتے اور تالیاں بجاتے۔پھر جو کچھ مسافر کے پاس ہوتا، لوٹ لیتے۔جو لوگ اس دیہات کے رہنے والوں کی بری عادت سے واقف تھے وہ میلوں کا چکر کاٹ لینا بہتر سمجھتے مگر اس گاؤں کے راستے سے نہ گزرتے تھے۔اس گاؤں کے لوگ اور بچے البتہ اس وقت بڑے شریف اور مہذب نظر آتے جب ان کے گاؤں سے کوئی زرق برق لباس پہنے کوئی امیر آدمی گزرتا۔وہ اسے سلام کرتے۔اس موقعے پر ان کے کتے بھی خاموش ہوجاتے۔میاں بیوی نے ان لوگوں کو بہتیری دفعہ سمجھایا کہ مسافروں سے اس بری طرح پیش نہیں آنا چاہئے جس طرح تم پیش آتے ہو۔لیکن شریر لوگ کبھی ان کی بات نہ سنتے۔میاں بیوی کو ان کی حالت پر بڑا افسوس ہوتا کہ یہ خود تو بگڑے ہوئے ہیں، اپنے بچوں کو بھی بگاڑ رہے ہیں۔

ایک دن میاں بیوی رات کا کھانا کھا کر سونے سے پہلے تفریح کے طور پر اپنے مکان کے باہر بیٹھے ہوئے اپنی گائے اور انگور کی بیلوں کی باتیں کر رہے تھے کہ ان کے کانوں میں کتوں کے زور زور سے بھونکنے اور بچوں کے چلانے کی آوازیں آئیں۔اس سے ان کی باتوں کا سلسلہ رک گیا اور میاں بیوی سے کہنے لگا!آہ!معلوم ہوتا ہے گاؤں سے کوئی مسافر گزر رہا ہے جبھی تو کتوں اور بچں کا شور سنائی دے رہا ہے، کیسے بدبخت لوگ ہیں، مسافر کو کچھ کھلانے پلانے کی بجائے وہ ان پر کتے چھوڑ دیتے ہیں اور بچے پتھر برسانا شروع کردیتے ہیں۔بیوی نے افسوس کرتے ہوئے جواب دیا۔ہاں!شریر لوگوں نے پھر شیطانی کھیل شروع کردیا ہے۔بوڑھے نے سر ہلاتے ہوئے گہرا سانس لیا اور کہا۔میں ڈرتا ہوں، کہیں اس گاؤں کے لوگ کسی بڑے عذاب کا شکار نہ ہوں۔خیر جب تک ہم تم زندہ ہیں، مسافروں کی خدمت کرتے ہی رہیں گے۔کتوں اور بچوں کا شور نزدیک سے نزدیک تر ہوتا گیا اور مسافر آگے بڑھتے گئے۔ان میں سے چھوٹے قد کا مسافر بڑا ہوشیار تھا۔جب کتے اس کے نزدیک پہنچتے تو وہ اپنے ڈنڈے سے انہیں ڈراتا۔دوسرا مسافر لمبے قد کا تھا۔وہ بڑی لاپروائی سے چل رہا تھا، بوڑھے نے بیوی سے کہا۔آؤ ہم ان مسافروں کو اپنے مکان میں لے آئیں ان کو اس وقت مدد کی بڑی ضرورت ہوگی۔نیک دل بیوی نے کہا۔آپ اکیلے جائیے، میں اتنے میں ان کے کھانے کا کوئی انتظام کرتی ہوں۔بوڑھا باہر چلا گیا اور آگے بڑھ کر ان کو خوش آمدید کہا اس پر چھوٹے قد کے مسافر نے بوڑھے کا شکریہ ادا کیا اور اچھا سلوک دیکھا تو پوچھا بابا آپ ایسے برے ہمسایوں میں کس طرح زندگی گزار رہے ہیں۔بوڑھے نے جواب دیا کہ شاید مجھے قدرت نے اسی لیے اس جگہ آباد کی ہے کہ میں اپنے ہمسایوں کے برے سلوک کے بدلے مسافروں سے اچھی طرح پیش آؤں۔یہ کہتے کہتے بوڑھا ان مسافروں کو اپنے مکان میں لے آیا جہاں وہ ایک بنچ پر بیٹھ گئے۔دن بھر چلنے سے وہ تھکے ہوئے اور بھوک سے نڈھال نظر آتے تھے۔بوڑھا مکان کے اندر گیا اور بیوی سے کھانا لانے کے لیے کہا۔مسافروں کے سامنے روٹی، تھوڑا سا مکھن، دودھ کا ایک برتن اور انگوروں کا ایک گچھا رکھ دیا گیا جسے دیکھ کر وہ کہنے لگے کہ یہ تو اچھی خاصی دعوت ہوگئی، مگر بڑی بی نے افسوس کیا کہ وہ ایسے وقت آئے ہیں کہ رات کا کھانا وہ کھا چکے ہیں، انہیں اگر اس بات کا علم ہوتا کہ کوئی مسافر آرہا ہے تو وہ رات کو کھانا ہی نہ کھاتے۔مسافروں نے ہنس کر جواب دیا۔نہیں بڑی بی، یہ بہت کافی کھانا ہے، آپ فکر نہ کریں اور دودھ کے لئے اپنے پیالے بڑھا دیے۔بڑی بی نے پیالوں میں دودھ ڈالا تو برتن خالی ہوگیا۔مسافر جو پیاسے تھے، ایک ہی سانس میں سارا دودھ پی گئے اور کہا کہ بہت ہی عمدہ دودھ ہے۔پھر دوبارہ پیالے دودھ کے لئے آگے کر دیئے۔بڑی بی گھبرائی کہ اب کیا کروں، برتن میں ایک گھونٹ بھی باقی نہیں۔مسافروں نے گھبراہٹ دیکھی تو چھوٹے قد کا مسافر اٹھا اور برتن کو خود جھکا کر دونوں پیالے دودھ سے پر کر لیے اور بڑے مزے سے پی گئے۔میاں بیوی یہ دیکھ کر حیران ہوگئے کہ یہ کوئی معمولی مسافر نہیں ہیں، کیونکہ برتن میں دودھ کا ایک گھونٹ بھی نہیں تھا اور انہوں نے خالی برتن سے دودھ نکال لیا تھا۔اس طرح جس کھانے کو بھی وہ ہاتھ لگاتے کم ہونے کی بجائے بڑھتا ہی جاتا۔کھانے کے دوران میں باتیں بھی ہو رہی تھیں۔مسافروں نے پوچھا کہ بابا اس جگہ جہاں اب گاؤں آباد ہے، کوئی جھیل بھی تھی۔بوڑھے نے جواب دیا۔ہاں تھی مگر وہ سینکڑوں برس کی بات ہے۔پھر گاؤں کے لوگوں کی بری عادتوں کی باتیں شروع ہوگئیں اور لمبے قد کے اجنبی نے کہا کہ جب اس دیہات کے لوگوں کو انسانوں سے کوئی ہمدردی نہیں تو اس جگہ پر جھیل ہونی چاہئے نہ کہ یہ ظالم لوگ اور یہ کہتے کہتے اس نے تیز نظروں سے دیہات کی طرف دیکھا۔بوڑھے نے کہا کہ میں صبح اس دیہات کے لوگوں کو سمجھاؤں گا کہ وہ اپنی عادتوں سے باز آجائیں مگر اجنبی نے کہا کہ بابا وہ تمہیں صبح کہاں ملیں گے۔مجھے دکھاؤ وہ گاؤں ہے کہاں۔دونوں میاں بیوی جب باہر نکل کر دیکھنے لگے تو جہاں وہ کل تک دیہات اور چراگاہ دیکھتے تھے، اب انہیں وہاں ایک جھیل نظر آئی، انہیں اپنے آپ پر اعتبار نہ آیا۔بڑے میاں کی پریشانی دیکھ کر لمبے قد کے مسافر نے گرج دار آواز میں کہا اتنے برے لوگوں کا دنیا میں رہنے کا کوئی فائدہ نہ تھا۔وہ سب اس جھیل میں مچھلیاں بن گئے ہیں۔چھوٹے قد کے مسافر نے مذاق کرتے ہوئے بڑے میاں سے کہا دیکھو جب بھوک لگے تو اس جھیل سے ضیافت اڑانے کے لئے مچھلیاں پکڑ لینا۔ایسے لوگوں کی یہی سزا تھی۔تم لوگ انسانوں سے مہربانی کا سلوک کرتے رہے ہو اس لیے تمہارے دودھ اور کھانے میں ہمیشہ برکت رہے گی اس برتن سے کبھی دودھ ختم نہیں ہوگا۔مسافر آتے رہیں گے اور تم ان کی خدمت کرتے رہو گے۔میاں بیوی ابھی اپنے مہمانوں کا شکریہ ہی ادا کرنے لگے تھے کہ وہ غائب ہوگئے۔دونوں ایک دوسرے کا منہ دیکھتے رہ گئے۔اس کے بعد جب تک وہ جیتے رہے، ان کے برتن میں دودھ کبھی ختم نہ ہوا، مسافر آتے تھے، دودھ پیتے تھے، کھانا کھاتے تھے لیکن ان کے برتن کا دودھ ختم ہوا نہ کھانا۔

الٹانگر کے بادشاہ سلامت جب اینڈتے اکڑتے دربار میں داخل ہوئے تو نقیب نے کڑک کر کہا۔۔۔باادب، با ملاحظہ ہوشیار، شہنشاہ معظم۔اعلی حضرت فرماں روائے الٹانگر تشریف لاتے۔۔۔اور پکارنے والا ابھی پوری بات بھی نہ کہنے پایا تھا کہ بادشاہ سلامت دھڑام سے وزیر اعظم کے قدموں میں گرپڑے۔وزیر اعظم نے چار پانچ سپاہیوں کی مدد سے بادشاہ کو بڑی دقت سے اٹھایا۔آپ ہانپتے ہوئے اٹھے اور ڈانٹ کر بولے۔یہ کون بدتمیز ہمارے سامنے گر پڑا۔وزیر اعظم سرکھجا کر بولے۔میرے خیال میں تو حضور خودگر پڑے تھے۔ارے معاف

کون ہم؟یعنی مابدولت؟چیخ کر بولے۔ٹھہرجا!تجھے اس گستاخی کا ہم ابھی مزا چکھاتے ہیں۔کوئی ہے؟دو سپاہیوں نے آکر سلیوٹ لگایا۔لے جاؤ اسے۔بادشاہ سلامت نے سپاہیوں کو حکم دیا۔اور اس کی ناک میں بھس بھر دو۔سپاہیوں نے کچھ دیر کی تو آپ نے اچھل کر فرمایا میں کہتا ہوں لے جاؤ اور پھر دھڑام سے نیچے گر پڑے۔

اصل میں بات یہ تھی کہ الٹانگر کے بادشاہ سلامت اتنے موٹے تھے کہ بس بہت ہی موٹے تھے۔ایک تو بےتحاشا موٹاپا اور دوسرے آپ کی داہنی ڈانگ بائیں ٹانگ سے کچھ چھوٹی تھی۔اس لئے بادشاہ سلامت کو ذرا سی بھی ٹھوکر لگتی تو آپ بھد سے نیچے گر پڑتے اور فٹ بال کی طرح زمین پر لڑھکتے پھرتے۔اس وقت آپ کے سامنے کسی کا آ جانا غضب ہی ہوجاتا۔گرنے کا سارا غصہ اس پر اتارتے اور جب تک اس کی ناک میں بھس نہ بھروا دیتے تب تک چین نہ لیتے۔چنانچہ کوئی درباری ایسا نہ تھا جس کی ناک میں بھس نہ بھرا گیا ہو۔

جسم موٹا ہونے کے ساتھ ساتھ بادشاہ سلامت کی عقل بھی بہت موٹی تھی۔اکثر ایسا ہوتا کہ بادشاہ سلامت کسی کرسی پر بیٹھتے اور وہ آپ کے بوجھ سے چرچرا کر ٹوٹ جاتی تو بادشاہ سلامت نہ صرف کرسی بنانے والے کی بلکہ اس کے پورے خاندان کی ناک میں بھس بھروا دیتے۔اس لئے ملکہ نے محل کی ساری کرسیاں اور مسہریاں لوہے کی بنوا دی تھیں۔لیکن اس پر بھی کبھی نہ کبھی ایک آدھ کرسی یا مسہری بادشاہ سلامت کے بوجھ سے ٹوٹ ہی جاتی۔یہ دیکھ کر بعض آدمی تو سوچنے لگتے کہ حضور بادشاہ سلامت موٹے زیادہ ہیں یا بھاری۔

بادشاہ سلامت کے بے تحاشا مٹاپے اور اوندھی عقل سے ویسے تو ساری رعایا ہی پریشان تھی۔مگر وزیراعظم اور ملکہ کی تو جان آفت میں تھی اور جب سے بادشاہ سلامت نے وزیر اعظم صاحب کی ناک میں بھس بھروایا تھا تب سے تو وہ اور بھی ڈرنے لگے تھے اور ہر وقت ایسی تجویزیں سوچتے رہتے کہ کسی طرح بادشاہ سلامت کا موٹاپا ختم ہو۔تاکہ ان کی اور رعایا کی جان اس مصیبت سے چھوٹے۔

ایک دن ملکہ عالیہ بادشاہ سلامت کے لئے چائے بنا رہی تھیں کہ وزیر اعظم گھبرائے ہوئے تشریف لائے اور کراہتے ہوئے بولے۔ارے ملکہ عالیہ!آپ نے کچھ اور بھی سنا؟

کیا؟ملکہ ہڑ بڑا کر اس زور سے اٹھیں کہ چائے کی کیتلی چولہے پر سے گرتے گرتے بچی۔

کیا بتاؤں حضور!۔۔۔وزیر اعظم پیٹھ کھجا کر بولے حضور بادشاہ سلامت نے تو لوگوں کی زندگیاں حرام کردی ہیں۔

کچھ کہو گے بھی کہ۔۔۔ملکہ خفا ہونے لگیں۔

کہوں کیا حضور؟وزیر اعظم نے منہ بسور کر کہا۔کسی کم بخت نے حضور سے یہ کہہ دیا کہ شہر کے تمام بچے آپ کو موٹا شاہ کہتے ہیں بس آپ نے فوج کو حکم دے دیا ہے کہ وہ سارے شہر کے بچوں کو پکڑ کر ان کی ناک میں بھی بھس بھر دے۔

یہ تو بڑی بری بات ہوئی۔ملکہ نے ڈرتے ہوئے کہا۔اس سے تو رعایا میں بے چینی پھیل جائےگی۔

جی ہاں!اور کچھ عجیب نہیں کہ لوگ حکومت کے خلاف بغاوت کر دیں۔وزیر اعظم صاحب بولے۔

بغاوت۔۔۔وزیر اعظم نے جوش میں آکر میز پر مکا لگایا اور جب چوٹ لگی تو ہاتھ سہلانے لگے۔

تو پھر کیا کیا جائے؟ملکہ نے پوچھا۔

وزیر اعظم سوچ کر بولے۔میرے خیال میں تو بادشاہ سلامت کے دبلا ہونے کی صرف ایک ہی صورت ہے اور وہ یہ کہ آپ حضور کو روٹی ذرا کم دیا کریں۔

ملکہ تن فن کر بولیں کیا تم یہ چاہتے ہو کہ بادشاہ سلامت میری بھی ناک میں بھس بھروا دیں۔

ارے نہیں ملکہ عالیہ!وزیراعظم سٹپٹا کر بولے۔دراصل پھر ہمیں کوئی اور ہی تدبیر سوچنی پڑےگی۔

اتنے میں ایک نوکر بھاگا ہوا آیا اور بولا۔حضور بادشاہ سلامت فرما رہے ہیں چائے ابھی تک نہیں آئی۔

ملکہ جلدی سے بولیں۔کہنا شکر ختم ہو گئی تھی۔بازار سے منگائی ہے۔ابھی آتی ہے۔نوکر چلا گیا تو ملکہ وزیر اعظم سے بولیں۔الو کی طرح میرا منہ کیا تک رہے ہو۔کچھ بولو نا؟

وزیر اعظم نے پہلے کچھ دیر سوچا اور پھر ایک دم خوشی کا نعرہ مار کر بولے۔آہا!ملکہ عالیہ ایک بڑی اچھی ترکیب دماغ میں آئی ہے۔شہر سے کچھ دور جو پہاڑ ہے، اس میں ایک بڑا زبردست جادوگر رہتا ہے۔

اگر اس سے مدد طلب کی جائے تو شاید وہ کوئی ایسی دوا یا منتر دے، جس سے بادشاہ سلامت کا موٹاپا کم ہو سکے۔

ملکہ خوشی سے بولیں بس بس بالکل ٹھیک۔تم آج ہی اور ابھی اس کے پاس جاؤ۔

وزیر نے جھک کر سلام کیا اور چلے آئے۔

اب یہ بھی کچھ اتفاق تھا کہ بادشاہ سلامت جتنے موٹے تھے۔وزیر اعظم صاحب اتنے ہی دبلے پتلے اور دھان پان تھے۔انہوں نے سوچا کہ اگر میرا بھی دبلا پن دور ہو جائے اور میں ذرا سا موٹا ہو جاؤں تو کیا ہی اچھی بات ہو۔یہ سوچ کر خوشی سے اچھل پڑے اور جادوگر کو سارا حال کہہ سنایا۔

اچھی بات ہے۔جادوگر اپنی خوف ناک آنکھیں گھما کر بولا۔یہ لو موٹا ہونے کی دوا۔اگر چھپکلی بھی کھائے تو پھول کر ہاتھی ہو جائے اور یہ لو دبلاہونے کی دوا۔اگر اسے ہاتھی بھی کھائے تو پسو بن جائے۔

وزیر اعظم خوش خوش دونوں دوائیں لے کر چلے آئے۔مگر آکر یہ بھول گئے کہ موٹا ہونے کی دوا کون سی ہے اور دبلا ہونے کی کون سی۔بھولے سے بادشاہ سلامت والی دوا تو خود چڑھا گئے اور اپنی والی دوا بادشاہ سلامت کو دودھ میں ملا کر پلادی اور نتیجہ کا انتظار کرنے لگے۔

تھوڑی دیر بعد انہوں نے دیکھا کہ بادشاہ سلامت کا پیٹ پھول رہا ہے۔گھبرا کر بولے ارے حضور!آپ کا پیٹ!

بادشاہ سلامت جھلا کر بولے۔کم بخت میرا پیٹ دیکھ رہا ہے۔تو اپنے آپ کو تو دیکھ وزیر اعظم صاحب نے گھبراکر اپنے اوپر نظر ڈالی۔تو یہ دیکھ کر ان کی روح فنا ہو گئی کہ وہ اور دبلے پتلے ہوتے چلے جا رہے ہیں۔اب انہیں اپنی غلطی معلوم ہوئی۔مگر اب کیا ہو سکتا تھا۔کچھ دیر بعد بادشاہ سلامت تو پھول کر غبارہ ہو گئے اور وزیر اعظم سوکھ کر ہڈیوں کا پنجر۔

اور پھر اتنے زور کا دھماکا ہوا کہ سارا شہر ہل گیا۔تمام فوج، امرا اور لوگ باگ دوڑ پڑے۔آکر کیا دیکھتے ہیں کہ بادشاہ سلامت تو پھٹے پڑے ہیں اور ان کے پاس ایک چیونٹی رینگ رہی ہے۔یہ وزیراعظم تھے جو گھٹتے گھٹتے چیونٹی کے برابر رہ گئے تھے۔

ابھی کچھ عرصہ پہلے جب میرےابّا جان سرکاری نوکری سے ریٹائر ہوئے تو انھیں ادارے سے ایک معقول رقم ملی تھی جو ہر سرکاری ملازم کو اس کی ریٹائرمنٹ پر ملتی ہے۔میں خوش تھا کہ اب ہمارے گھر ہر وہ چیز آجائے گی جس کے لیے میں اور میری امی زندگی بھر ترستے رہے تھے، مگر ہمارے گھر کچھ بھی نہیں آیا، ابّا جان نے سارے پیسے بینک میں ہی پڑے رہنے دئیے اور امی جان سے بولے۔ان پیسوں کو ہمیں بہت سوچ سمجھ کر خرچ کرنا ہوگا، یہ ہماری پوری زندگی کی کمائی ہے۔

انہوں نے کوشش تو بہت کی تھی کہ اپنی ریٹائرمنٹ سے پہلے مجھے اپنے محکمے میں کسی چھوٹی موٹی پوسٹ پر لگوادیں مگر کامیابی نہیں ہوئی۔میں میٹرک کرنے کے بعد آگے اپنی تعلیم جاری نہیں رکھ سکا۔وہ اپنے محکمے میں نائب قاصد تھے اور ان کی تنخواہ بہت تھوڑی تھی۔اس تنخواہ میں گھر کے اخراجات ہی مشکل سے پورے ہوتے تھے اس لیے میری آگے کی پڑھائی کا بوجھ اٹھانا ان کے بس سے باہر تھا۔امی میری بہت سیدھی سادھی عورت تھیں۔وہ میرے میٹرک کرنے پر ہی بہت خوش تھیں اور بڑے فخر سے دوسروں کو بتاتی تھیں کہ ان کے بیٹے نے دس جماعتیں پڑھ لی ہیں۔

ابّا جان نے مجھ سے صاف صاف کہہ دیا تھا کہ میں بھی اب کچھ کام دھندہ کروں اور ان کا ہاتھ بٹاوٴں۔میں بھی نوکری کی تلاش میں سرگرداں تھا، مگر کامیابی نصیب نہیں ہوئی تھی۔میرے ابّا اپنے محکمے کے لوگوں سے نالاں تھے کیونکہ انہوں نے مجھے نوکری پر نہیں رکھا تھا۔وہ مجھ پر بھی غصہ کرتے تھے کہ خالی تعلیم سے کیا ہوتا ہے، مجھے کوئی ہنر بھی سیکھ لینا چاہیے تھا۔حالات کی وجہ سے غریب آدمی میں دو چیزیں خود بخود آجاتی ہیں۔ایک تو وہ چڑچڑا ہوجاتا ہے اور دوسری یہ کہ ہر وقت غصے میں رہتا ہے۔

ابّا جان ان دونوں خصوصیات سے مالا مال تھے۔امی پر تو ان کا بس چلتا نہیں تھا، میں شکنجے میں آیا ہوا تھا۔میں گھر میں ہوتا تو ان کی زیادہ تر کوشش یہ ہی ہوتی تھی کہ دنیا کی ہر اونچ نیچ مجھے سمجھا دیں۔ان کے سمجھانے کا انداز بھی ایسا ہوتا تھا کہ سننے والا ضد میں آجائے اور عہد کر لے کہ ان کی کی کسی نصیحت پر عمل نہیں کرے گا۔گھر میں اور تھا ہی کون، میں اور میری امی۔امی ایک حد تک تو ان کی سنتی تھیں اس کے بعد انھیں سنانے بیٹھ جاتی تھیں۔امی کی اس حرکت سے وہ بہت گھبراتے تھے اور کوشش کرتے تھے کہ ان سے بحث نہ ہو۔میں ان کا بہت ادب کرتا تھا اس لیے خاموشی سے ان کی باتیں سنتا رہتا تھا۔آسان ہدف دیکھ کر وہ مجھے ہی تختہ مشق بنائے رکھتے تھے۔

دنیا بھر نے ان کے ساتھ جتنی زیادتیاں کی تھیں جانے کیوں وہ ان کا ذمہ دار مجھے ہی سمجھتے تھے۔وہ کسی کام میں مصروف ہوں یا فالتو بیٹھے ہوں، ان کی ڈانت ڈپٹ کا سلسلہ جاری رہتا تھا۔میں ان کی روز روز کی ڈانٹ سے تنگ آیا ہوا تھا اور کوشش کرتا تھا کہ وہ گھر میں ہوں تو میں گھر سے باہر ہی رہوں۔وہ گھر میں ہوتے تو میں اپنے دوستوں کے پاس چلا جاتا۔

میرے دوست بھی بھی نوکریوں کی تلاش میں تھے اور ابھی تک ان کی بھی تلاش جاری تھی۔نوکری تھی کہ ملنے کا نام نہیں لے رہی تھی۔ایک روز دوپہر کو میں گھر میں داخل ہوا تو مجھے امی کے چہرے پر خوشی کے تاثرات نظر آئے۔انہوں نے مجھے کھانا دیا اور پاس بیٹھ کر بولیں۔اب ہمارے برے دنوں کا خاتمہ ہونے والا ہے، تیرے ابّا کو دفتر سے جو رقم ملی تھی، اس سے وہ ایک ہوٹل خرید رہے ہیں۔تیری بھی نوکری کا مسلہ حل ہوجائے گا، وہ کہہ رہے تھے کہ تجھے گلے پر بٹھائیں گے۔تو حساب کتاب رکھنے کے علاوہ ملازموں کے کام پر بھی دھیان رکھے گا۔اللہ کا شکر ہے کہ ہم تیری نوکری کی دعائیں کرتے تھے، اب مالک نے ہمیں اس قابل کر دیا ہے کہ ہم دوسروں کو نوکری پر رکھیں۔

کچھ دیر خاموش رہنے کے بعد وہ فکر مندی سے بولیں۔بیٹا بہت دیکھ بھال کر اپنا کام کرنا۔تیرے ابّاجان گرم مزاج کے ہیں۔کچھ الٹی سیدھی بات بھی کردیں تو خاموشی سے سن لینا۔دیکھ میں بھی تو سالوں سے گزارہ کر رہی ہوں ان کے ساتھ۔

امی جان اگر ابّا گرم مزاج کے ہیں تو پھر بٹھا لیں کسی اور کو ہوٹل کے گلے پر۔دو دن میں ہی ہوٹل بند نہ ہوجائے تو میرا نام بدل دینا۔میں نے تلخ لہجے میں کہا۔

مجھے غصے میں دیکھ کر امی خوشامد پر اتر آئیں۔دیکھ بیٹا میں نے تو اس لیے کہا تھا کہ میں تیرے ابّا کو اچھی طرح جانتی ہوں۔میں تو یہ چاہتی ہوں کہ جلد سے جلد تو کچھ کمانے لگے تو تیرے ہاتھ پیلے کردوں۔

میں کچھ نہیں بولا۔رات میرے ابّا دیر سے گھر آئے۔میں بستر میں تھا مگر سویا نہیں تھا۔انہوں نے آتے ہی پوچھا۔امجد کہاں ہے؟۔

امی نے بتایا کہ وہ تو سو گیا ہے، حالانکہ میں سویا نہیں تھا، آنکھیں بند کیے پڑا تھا، مگر امی یہ ہی سمجھ رہی تھیں کہ میں سو گیا ہوں۔

میرے ابّا نے کہا۔صبح اسے بتا دینا۔نوابی کی زندگی کے دن ختم ہوگئے ہیں۔کل سے اسے میرے ساتھ ہوٹل پر جانا پڑے گا۔ہوٹل اب ہمارا ہوگیا ہے، میں نے پکّے کاغذات بنوا کر رقم کی ادائیگی بھی کردی ہے۔چلتا ہوا ہوٹل ہے مگر ذرا دور ہے۔

صبح امی نے مجھے جلدی اٹھا دیا تھا۔میں بجھے دل سے تیار ہو کر ابّا کے ساتھ نکل پڑا۔انہوں نے ایک ٹیکسی روکی اور ہم تقریباً پچیس منٹ میں ہوٹل پہنچ گئے۔میں تو سمجھ رہا تھا کہ یہ کسی بارونق جگہ پر پکّی عمارت میں ہوگا، مگر یہ چھپر ہوٹل تھا۔گاہکوں کے بیٹھنے کے لیے ایک بڑی سی جگہ تھی، بارش اور دھوپ سے بچاوٴ کے لیے بڑی بڑی ترپالوں کو لوہے کے پائپوں سے باندھ کر تان دیا گیا تھا۔ان کی نیچے پلاسٹک کی میز کرسیاں تھیں۔ایک کونے میں برابر برابر دو لکڑی کے کیبن تھے۔ایک کیبن چھوٹی سی دکان تھی جس میں روز مرہ کے استعمال کی اشیا تھیں۔دوسرا کیبن آٹا، چاول اور دالیں رکھنے کے لیے تھا۔

میرے ابّا نے کہا۔اس دکان میں ویسے تو میں بیٹھا کروں گا اور تم دوسرے ملازموں کے ساتھ ہوٹل کے کام کرو گے۔میری غیر حاضری میں دُکان تمہیں سنبھالنا پڑے گی۔گاہکوں سے وصولی اور دوکان کی چیزوں کو بیچ کر جو پیسے ملیں گے، انھیں لکڑی کے بکسے میں رکھنا۔دُکان میں داخلے کی کسی کو بھی اجازت نہیں ہوگی۔ہمیں کسی پر بھی اعتبار نہیں کرنا ہے۔یہ بات بھی سن لو کہ تمہیں ہوٹل پر چوبیس گھنٹے رہنا ہوگا۔ابھی تو نہیں، کل اپنے کپڑے وغیرہ بھی یہیں لا کر رکھ لینا۔

میرے جسم سے تو جیسے جان نکل گئی۔ابّا کی بات سن کر میں سمجھ گیا تھا کہ میرے سارے عیش ختم، مجھے باقی زندگی اسی ہوٹل میں بسر کرنا پڑے گی۔ابّا جان سے میں بہت ڈرتا تھا، اس لیے خاموش رہا۔ابّا کی نظریں میرے چہرے پر جمی ہوئی تھیں۔جب میں نے کوئی احتجاج نہیں کیا تو وہ مطمئن ہوگئے۔

اگلے دن میں اپنے کپڑے اور دوسری چیزیں ایک لوہے کے صندوق میں بھر کر ہوٹل پہنچ گیا۔امی جان میری روانگی پر آبدیدہ ہو گئی تھیں۔

امی آپ مجھے بہت یاد آیا کریں گی۔میں نے کہا تو وہ باقاعدہ رونے لگیں۔ابّا جان ان رقت آمیز مناظر کو دیکھ دیکھ کر تلملا رہے تھے۔جاوٴ اندر جاوٴ۔انہوں نے امی سے کہا۔یہ پردیس تھوڑی جا رہا ہے جو تم نے رونا دھونا شروع کردیا ہے۔

امی اندر تو چلی گئیں مگر جاتے جاتے کہہ گئیں۔میرا دل آپ کی طرح سخت تھوڑا ہی ہے۔ہوٹل کھولنے سے بہتر تھا کہ آپ قصائی کی دوکان کھول لیتے۔

ہوٹل پہنچ کر ابّا نے مجھے کچھ باتیں بتائیں۔ہوٹل کے تینوں ملازموں سے میرا تعارف کروایا۔ان میں ایک سترہ اٹھارہ سال کا سانولے رنگ کا لڑکا بھی تھا۔اس کا نام گامو تھا۔وہ مجھے اچھا لگا کیونکہ اس کو اس ہوٹل پر کام کرتے ہوئے چھ سات سال ہوگئے تھے۔وہ ہر وقت مسکراتا رہتا تھا۔میں نے دل میں سوچا کہ گامو ہوشیار اور محنتی ہے، وہ مجھے ہوٹل چلانے کے گر بتاتا رہے گا اور مجھے کوئی دشواری نہیں ہوگی۔

میں اللہ کا نام لے کر دکان والے کیبن میں بیٹھ گیا۔ابّا کو ہوٹل کے کاغذات کے سلسلے میں وکیل کے پاس جانا تھا وہ مجھے کچھ مزید نصیحتیں کر کے چلے گئے۔ان کے رویے میں مجھے کچھ نرمی محسوس ہو رہی تھی۔دوپہر تک سر کھجانے کی فرصت نہ ملی۔قریب ہی میں بہت ساری فیکٹریاں تھیں۔گیارہ بجے کے بعد ان فیکٹریوں کے مزدور وں کا جو تانتا بندھا ہے تو سہہ پہر تک میں بہت ہی مصروف رہا۔قریب ہی کچی آبادیاں بھی تھیں۔ان میں سے بھی عورتیں اور بچے تندور پر روٹیاں لگوانے آتے رہے۔آس پاس کوئی جنرل اسٹور بھی نہیں تھا، اس لیے دکان کی مختلف چیزیں بھی بکتی رہیں۔

شام کو جب رش کچھ کم ہوا تو میں نے گلے کی رقم کا جائزہ لیا۔ابّا نے مجھ سے کہہ دیا تھا کہ بڑے نوٹوں کو میں الگ چھپا کر رکھوں۔میں نے انھیں بھی چپکے سے نکال کر گنا۔ساری رقم ملا کر تیس ہزار سے زیادہ تھی۔مجھے بہت خوشی ہوئی۔

ابھی میں اس گنتی سے فارغ ہوا ہی تھا کہ وہاں پر ایک موٹر سائیکل آ کر رکی۔اس پر دو افراد سوار تھے۔ان کی شکل مجھے نظر نہیں آ سکی تھی کیوں کہ ایک نے ہیلمٹ پہن رکھا تھا، دوسرے کی ناک تک مفلر لپٹا ہوا تھا۔گامو میرے نزدیک کھڑا تھا۔ابھی اس نے کچھ کہنے کے لیے منہ کھولا ہی تھا کہ منہ پر مفلر لپیٹا شخص تیر کی تیزی سے میرے پاس آیا۔اس کے ہاتھ میں ایک خوفناک پستول تھا۔

گلہ خالی کر۔جلدی۔جلدی کر۔اس نے ایک تھیلا میری طرف بڑھاتے ہوئے کہا۔

میرے جسم سے تو جیسے جان نکل گئی۔گامو کے چہرے پر ذرا بھی خوف کے آثار نہیں تھے۔مجھے ایسا لگا کہ جیسے وہ اس ڈاکو پر جھپٹ پڑے گا۔اسی دوران میں نے موٹر سائیکل پر بیٹھے شخص کے ہاتھ میں بھی پستول دیکھ لیا تھا۔میں نے گامو سے کہا۔گامو۔کسی قسم کی کوئی حرکت مت کرنا، سمجھے یہ میرا حکم ہے۔

میں سمجھ گیا تھا کہ ذرا سی مزاحمت پر یہ ڈاکو ہمیں گولیوں کا نشانہ بنا دیں گے۔گامو میرے حکم سے مجبور ہو کر چپ چاپ کھڑا ہوگیا۔میں نے ساری رقم اس تھیلے میں بھری، اس ڈاکو نے جھپٹ کر تھیلا میرے ہاتھ سے چھینا اور موٹر سائیکل کی طرف بھاگا۔میں بھی دکان سے نکل کر باہر آگیا۔

موٹر سائیکل وہاں سے نکل کر سڑک پر آئی۔سڑک ٹوٹی پھوٹی تھی، جگہ جگہ چھوٹے بڑے گڑھے تھے اس لیے ان کو موٹر سائیکل کی رفتار کم کرنا پر گئی۔موٹر سائیکل ایک بڑے گڑھے سے گزری تو زور سے اچھلی۔پیچھے بیٹھا ہوا ڈاکو توازن برقرار نہ رکھ سکا، وہ گرا تو نہیں مگر اس کے منہ سے لپٹا مفلر ڈھلک کر اس کے گلے میں آگیا۔مگر میں اس اس کی شکل دیکھنے سے قاصر تھا کیوں کہ اس کی پیٹھ میری جانب تھی۔میرا دل تو چاہ رہا تھا کہ تیزی سے دوڑ کر ان تک پہنچ جاوٴں اور دھکا دے کر ان کی موٹر سائیکل گرادوں اور شور مچا کر لوگوں کو اکھٹا کرلوں۔مگر یہ ناممکن بات تھی، پیچھے بیٹھے ہوئے ڈاکو کے ہاتھ میں ابھی تک پستول دبا ہوا تھا۔

اچانک میں نے دیکھا کہ سڑک کے کنارے کھیلتے ہوئے بچوں میں سے ایک بچے نے موٹر سائیکل کے سامنے آکر کچھ کہا۔انہوں نے بچے کی بات نہیں سنی اور کترا کر اس کی برابر میں سے نکل گئے۔گامو میرے برابر کھڑا مجھے دیکھ رہا تھا۔اس نے یہ بچے والا منظر نہیں دیکھا تھا۔وہ مجھ سے بولا۔آج دھندہ اچھا ہوا تھا۔اب ہم مالک کو کیا جواب دیں گے۔

میرا دل خود پریشان تھا۔گامو بقیہ دو ملازموں کو اس واقعہ کی تفصیل بتانے لگا۔میں جلدی سے اس بچے کے پاس پہنچا اور اس سے پوچھا۔لڑکے۔موٹر سائیکل پر بیٹھے لوگ کون تھے۔تم ان سے کیا کہہ رہے تھے؟

لڑکا میری بات سن کر پہلے تو کچھ جھجکا، پھر بولا۔پیچھے جو بیٹھے تھے وہ میرے رفعت ماموں تھے۔میں ان سے کہہ رہا تھا کہ مجھے بھی موٹر سائیکل پر بٹھائیں مگر انہوں نے میری بات ہی نہیں سنی۔

بچے کی بات سن کر میرے جسم میں خوشی کی لہریں سی پھوٹنے لگیں۔میں نے اس کا ہاتھ پکڑا اور اس کو ہوٹل میں لا کر ایک کرسی پر بٹھایا۔پھر دُکان میں جا کر ایک پلاسٹک کی تھیلی میں بہت ساری ٹافیاں اور بسکٹ بھر کر اس کو دیے۔یہ تمہارے اور تمہارے دوستوں کے لیے ہیں۔تمہارے رفعت ماموں کہاں رہتے ہیں؟

بچہ اتنی ساری چیزیں دیکھ کر خوش ہوگیا تھا۔کرسی سے اتر کر بولا۔اس کا تو مجھے نہیں پتہ کہ وہ کہاں رہتے ہیں، میں ان کے گھر امی کے ساتھ بس میں بیٹھ کر جاتا ہوں مگر وہ کل سے ہمارے گھر میں ہی ہیں۔کچھ دنوں بعد واپس اپنے گھر چلے جائیں گے۔

اور تمہارا گھر کہاں ہے۔میں نے جلدی سے پوچھا۔وہ میرے سوالوں سے گھبرا گیا تھا، ویسے بھی اس کا دھیان تھیلی میں موجود کھانے پینے کی اشیا کی طرف لگا ہوا تھا۔اس نے مجھ سے ہاتھ چھڑایا اور بھاگتے ہوئے بولا۔میں نہیں بتاوٴں گا۔

اتنی دیر میں گامو میرے نزدیک آیا۔او صاحب۔آپ تو بچوں سے کھیلنے میں لگ گئے ہو، یہ سوچو کہ اپنے ابّا جان کو کیا جواب دو گے۔

میں نے کہا گامو۔خوش ہوجا۔میں نے چور پکڑ لیا ہے۔میں تھوڑی دیر میں آتا ہوں۔اگر ابّا آجائیں تو انھیں لے کر تھانے پہنچ جانا۔یہ کہہ کر میں اٹھ گیا۔میری بات سن کر گامو کا منہ حیرت سے کھل گیا تھا۔میں سیدھا ان بچوں کے پاس گیا تھا۔اس بچے نے اپنے دوسرے ساتھیوں کو چیزوں سے بھری تھیلی دکھائی اور ایک طرف کو بھاگ گیا۔

میں تیزی سے اس کے پیچھے لپکا۔آگے ایک میدان تھا۔میدان ختم ہوتا تھا تو ایک گندہ نالہ تھا، اس پر ایک پلیا تھی۔بچہ میدان میں سے ہوتا ہوا، پلیا پار کر کے سامنے بازار میں گھس گیا۔بازار میں سے گزر کر وہ ایک گلی میں نکلا جس میں قطار در قطار مکانات بنے ہوئے تھے۔میں مسلسل اس کے تعاقب میں تھا۔تین گلیاں چھوڑ کر وہ چوتھی گلی کے پانچویں مکان میں چلا گیا۔اس مکان پر نیلا رنگ نمایاں نظر آرہا تھا۔

جب بچہ اندر چلا گیا تو میں نے احتیاطاً جیب سے قلم نکال کر اس کا نمبر بھی نوٹ کرلیا۔اس کا نمبر تھا سیکٹر۔بی، مکان نمبر چار سو بیس، لیبر کالونی۔

میں ہوٹل واپس آیا تو یہ دیکھ کر میری جان نکل گئی کہ ابّا ہوٹل کی ایک کرسی پر ٹانگ پر ٹانگ رکھے بیٹھے ہیں اور ان کے ایک ہاتھ میں جوتا ہے۔ابّا نے ویسے تو زندگی میں میری مختلف چیزوں اور مختلف طریقوں سے پٹائی لگائی تھی، جوتے سے پٹنے کا شرف مجھے آج حاصل ہونے والا تھا۔میں ان کے قریب گیا اور سر جھکا کر کھڑا ہوگیا۔

انہوں نے ہاتھ میں پکڑا ہوا جوتا پاوٴں میں پہنا، کرسی سے کھڑے ہوئے اور مجھے گلے سے لگا کر بولے۔شاباش بیٹے شاباش۔آج تم نے بہت عقلمندی کا ثبوت دیا ہے۔ان بدمعاشوں سے مزاحمت کا نتیجہ اچھا نہیں نکلتا۔مجھے گامو نے سب بتا دیا ہے۔آج تمہاری ذہانت کی وجہ سے دو جانیں بچ گئی ہیں، ایک گامو کی اور ایک تمہاری۔

ان کے پیارے بھرے الفاظ سن کر میرا دل بھر آیا۔میں ان کے گلے سے لگ کر رونے لگا۔انہوں نے مجھے تسلی دی اور بولے شاید تم رقم کے نقصان پر رورہے ہو۔اس کا غم تم مت کرو۔

میں نے اپنے آنسو پونچھتے ہوئے کہا۔ابّا جان۔آج آپ نے زندگی میں پہلی مرتبہ جو میری تعریف کی ہے اور اتنے پیار سے مجھ سے بات کی ہے، میرے آنسو اس بات پر نکلے ہیں۔

میری بات سن کر وہ بھی آبدیدہ ہوگئے۔بولے۔امجد۔کوئی باپ بھی اپنی اولاد سے زبانی محبّت کا اظہار نہیں کرتا، مگر ہر باپ کے دل میں اپنی اولاد کے لیے پیار پیار ہی بھرا ہوتا ہے۔میں اپنی غلطی تسلیم کرتا ہوں۔میں نے تم پر کچھ زیادہ ہی سختیاں کر رکھی تھیں۔مجھے معاف کردو۔

ان کی بات سن کر مجھے بہت ہی دکھ ہوا۔ایسا نہ کہیے ابّا جان۔پھر مجھے کچھ یاد آیا۔آپ نے ابّا جان جوتا ہاتھ میں کیوں لے رکھا تھا، میں تو سمجھا تھا کہ میری دھنائی ہونے والی ہے۔

زندگی میں میری کسی بات پر ابّا جان پہلی مرتبہ مسکرائے اور مسکراتے ہوئے بولے۔پاوٴں میں خارش ہو رہی تھی، کھجانے کے لیے جوتا اتار لیا تھا۔

تھوڑی دیر بعد ابّا جان، گامو اور میں تھانے پہنچے۔تھانے دار سے ابّا نے اپنا تعارف کروایا۔وہ ایک بھلا آدمی تھا۔اس نے بڑے دھیان سے ان کی بات سنی۔محرر کو بلوا کر رپورٹ لکھوائی۔

اس کے بعد میں نے کہا۔جناب یہ تو ڈکیتی کی واردات کی رپورٹ ہوگئی۔اب میں آپ کو اس کے مجرم اور اس کا موجودہ ٹھکانے کا پتہ بھی بتاتا ہوں۔یہ کہہ کر میں نے شروع سے آخر تک اسے پوری کہانی سنا دی۔

جب میری کہانی ختم ہوئی تو تھانیدار نے اپنی کرسی سے اٹھ کر مجھے اپنے گلے سے لگا لیا اور بولا۔بیٹا ان ڈاکووٴں نے میرے علاقے میں اودھم مچا رکھا تھا۔بدقسمتی سے یہ پکڑ میں نہیں آ رہے تھے۔مجھے میرے افسران بالا نے بھی بہت ڈانٹ پلائی تھی اور سرزنش کی تھی۔اگر ہم نے ان مجرموں کو گرفتار کر لیا تو میری بگڑی ہوئی ساکھ پھر سے بن جائے گی۔میں زندگی بھر تمہارا احسان نہیں بھولوں گا۔

اس کی باتیں سن کر ابّا جان کی تو خوشی سے بانچھیں کھلی جا رہی تھیں۔گامو بھی مجھے تعریفی نظروں سے دیکھ رہا تھا مگر اتنے بڑے تھانیدار کو ایسی باتیں کرتا دیکھ کر میں سخت شرمندگی محسوس کررہا تھا۔میں نے کہا۔سر آپ اس طرح کی باتیں کرکے مجھے شرمندہ نہ کریں۔ہر شہری کا فرض ہے کہ وہ ہر حال میں قانون کی مدد کرے۔اسی طرح تو ہمارے معاشرے سے جرائم کا خاتمہ ہوگا۔

میری بات سن کر تھانیدار بہت خوش ہوا۔پھر اس نے چند سپاہیوں کو اپنے ساتھ لیا اور میرے بتائے ہوتے پتے پر مجرموں کو پکڑنے کے لیے چلا گیا۔

اگلے روز شام کو تھانیدار پولیس موبائل میں تین سپاہیوں کے ساتھ ہمارے ہوٹل پر آیا۔اس نے ابّا جان سے ہاتھ بعد میں ملایا، اس سے پہلے مجھے گلے لگایا تھا۔کچھ دیر بعد اس نے ہمیں بتایا کہ دونوں مجرم پکڑے گئے ہیں۔ایک کا نام رفعت اور دوسرے کا نام کاظم تھا۔دونوں عرصہ دراز سے ان وارداتوں میں مصروف تھے۔رفعت کوئی واردات کرکے اپنے علاقے سے بھاگا ہوا تھا۔وہاں کی پولیس اس کی تلاش میں اس لیے اس نے اپنی بہن کے گھر میں پناہ لے رکھی تھی۔کاظم اسی علاقے کا رہائشی تھا اور دونوں میں دوستی تھی۔یہ دونوں مل کر وارداتیں کرتے تھے۔اس بات کا اعتراف انہوں نے دوران تفتیش کیا تھا۔ہمارے پیسے بھی ان کے پاس سے مل گئے تھے جو سرکاری تحویل میں تھے۔تھانیدار نے یہ کہہ کر تسلی بھی دی کہ یہ پیسے عدالتی کارروائی کے بعد ہمیں واپس مل جائیں گے۔

پھر اس نے اپنی جیب سے پانچ ہزار روپے نکال کر مجھے بطور انعام دیے اور میرے سر پر ہاتھ رکھ کر بولا۔بیٹے۔تم بہت ذہین اور بہادر ہو۔تمہاری وجہ سے ہم ان مجرموں تک پہنچنے میں کامیاب ہوئے تھے۔اس خبر کو سن کر میرے افسران بہت خوش ہیں اور مجھے شاباش دے رہے ہیں۔

ابّا جان بھی وہیں موجود تھے۔تھانیدار کی باتیں سن کر ان کی آنکھیں فخر سے چمک رہی تھیں۔میں نے گھنٹی کا بٹن دبا کر گامو کو اپنی طرف متوجہ کیا اور بلند آواز میں بولا گامو۔تھانیدار صاحب کے لیے اور سپاہیوں کے لیے اچھی سی دودھ پتی کی چائے۔

گامو مسکرا کر چائے بنانے لگا۔رات کو ابّا جان نے مجھے ہوٹل پر نہیں چھوڑا، اپنے ساتھ گھر لے کر آئے۔گھر آنے سے پہلے انہوں نےپڑوس میں فون کرکے امی کو بلایا اور میرے کارنامے کا تذکرہ ان سے کیا۔تھانیدار صاحب نے مجھے جو انعام دیا تھا اس کے بارے میں بھی انہوں نے امی کو بتا دیا تھا۔ہم گھر پہنچے تو امی مجھ دیکھ کر خوشی سے کھل اٹھیں۔

امجد کی ماں۔کبھی ہمیں بھی دیکھ کر اس طرح کی خوشی کا اظہار کر دیا کرو۔ابّا جان نے شوخی سے مسکراتے ہوئے کہا۔

امی جان ان کی بات سن کر ہنسیں، مجھے گلے سے لگایا اور بولیں۔کیوں نہیں۔کیوں نہیں۔مگر پہلے آپ امجد جیسے کام بھی تو کر کے دکھائیں۔

ان کی بات سن کر ابّا جان نے ایک زور کا قہقہہ لگایا۔میں نے برسوں بعد ان کو اتنا خوش دیکھا تھا۔میں دل میں سوچنے لگا کہ ماں باپ بھی کتنے سادہ ہوتے ہیں۔اولاد اگر اچھا کام کرے تو ان کی خوشی چھپائے نہیں چھپتی ہے۔

ایک دن ایران کا مشہور بادشاہ نوشیرواں کہیں جا رہا تھا کہ راستے میں ایک بوڑھا ملا۔جسے دیکھ کر بادشاہ نے پوچھا۔بڑے میاں!تمھاری عمر کتنی ہو گی؟بوڑھے نے جواب دیا۔جہاں پناہ کی عمر اور دولت زیادہ ہو، اس گنہگار کی عمر صرف چار سال کی ہے۔نوشیرواں نے کہا۔نہیں؟یہ بڑھایا اور اتنا جھوٹ؟تمھاری عمر اسی برس سے کم نہیں ہو سکتی۔

بوڑھے نے جواب دیا۔جہاں پناہ!حضور والا کا اندازہ بہت درست اور بالکل صحیح مگر اسی میں سے چھتر سال اس عاجز نے یونہی گنوا دیے۔جن میں صرف اپنا اور بال بچوں کا پیٹ پالنا ہی کام سمجھتا رہا۔اس کے سوا نہ کوئی نیکی کمائی نہ کسی غریب کی مدد کی۔اب چار سال سے یہ عقل آئی ہے کہ ہم لوگ فقط اپنے ہی لیے پیدا نہیں ہوئے۔بلکہ دوسروں کا بھی ہم پر کوئی حق ہے۔اور اب اس پر عمل کر رہا ہوں۔اس لیے اصلی عمر صرف چار ہی سال کی سمجھتا اور گفتا ہوں۔باقی فضول بوڑھے نے کیسی اچھی بات کہی کہ جب تک آدمی اپنے کام کو نہ سمجھ لے، آدمیوں میں نہیں گنا جا سکتا۔بزرگی عقل پر ہے، عمر پر نہیں پر موقوف ہے اور پر سخاوت دل نہیں۔جو لوگ ان مال داری باتوں کو پہلے سے سمجھ لیں۔ان کی کسی بات سے دوسروں کو تکلیف نہیں پہنچتی۔بلکہ وہ ہمیشہ کمزوروں اور غریبوں کی مدد کر کے بھلائیاں حاصل کرتے رہتے ہیں۔

ایک دفعہ کا ذکر ہے کہ ایک چھوٹی سی لڑکی اپنے والدین کے ساتھ ایک چھوٹی سی جھونپڑی نما گھر میں رہتی تھی۔اس لڑکی نام ستارہ تھا۔اس لڑکی کے والدین بہت غریب تھے۔ان کے پاس سوائے اس ٹوٹی پھوٹی جھونپڑی اور اس میں رکھے چند برتن اور دو رضائی و گدے کے کچھ بھی نہ تھا۔جب بھی تیز ہوا چلتی یا بارش تیز برستی تو وہ جھونپڑی اور ٹوٹ پھوٹ جاتی اور اکثر اس جھونپڑی کی گھاس پھوس کی چھت اڑ جاتی یا ٹپکنے لگتی۔جس کی وجہ سے ستارہ کے ماں باپ بہت پریشان رہتے اور ہر سال مون سون کے موسم سے آنے قبل وہ اپنی جھونپڑی کی چھت اور دیواریں مضبوط کرنے کے لیے مٹی اور گارے کی لیپ شروع کر دیتے۔لیکن یہ طوفانی بارشیں ہر سال برس کر ان کے گھر کو درہم برہم کر دیتی۔

ستارہ کے ماں باپ اپنے گھر کے قریب ہی ایک کھیت میں کام کرتے تھے۔ان کی بڑی خواہش تھی کہ ان کی اکلوتی بیٹی اسکول جائے۔لیکن وہ لوگ بہت غریب تھے۔ان کے پاس اسکول کی فیس، یونیفارم اور کتابوں کے لیے پیسے بھی نہیں تھے اور اسکول بھی ان کے گاؤں سے کافی دور تھا۔ستارہ کی ماں جب ستارہ کے باپ کو پریشان دیکھتی تو وہ بھی اپنے دل کو بھی مار کر کہتی کہ

میں ستارہ کو کھیت کھلیان میں کام کرنا اور مٹی گارے کا اچھا گھر بنانا سکھاؤں گی، جتنا لکھنا پڑھنا اور گننا زندگی گزارنے کے لیے ضروری ہے وہ تو ستارہ کبھی نہ کبھی خود ہی سیکھ لے گی۔ہماری بیٹی بہت ہوشیار ہے، پہلے اس کو زندگی گزارنے کے یہ ڈھنگ سیکھنا ضروری ہیں جن سے بارش و تیز دھوپ سے بچ کر ایک اچھی و مضبوط چھت کے نیچے رہ سکے اور اپنے ہاتھ کی اُگائی تازہ سبزیاں اور اناج پیٹ بھر کر کھا سکے

ستارہ کا باپ اپنی بیوی کی یہ دانشمندانہ باتیں سن کر مطمئن ہو جاتا اور سوچتا کہ ستارہ ذرا بڑی ہو جائے تو وہ اس کو اپنے ساتھ کھیت کھلیان میں فصل اگانا اور کاٹنا سکھائے۔

اس روز فصل کی کٹائی تھی اور کھیت پر کام کرنے والے سارے کسانوں کو زمیندار اس دن چھ ماہ کا گندم تقسیم کر رہا تھا۔ستارہ کے ماں باپ ایک گدھا گاڑی ادھار لے کر کھیت پر گئے ہوئے تھے۔ستارہ گھر پر اکیلی تھی۔اس روز اتنی بارش ہوئی کہ گاؤں کے تمام ہی کچے پکے گھر متاثر ہوئے اور ان کو نقصان پہنچا۔ستارہ کے گھر کی چھت بھی بارش میں ٹوٹ کر ٹپکنے لگی اور پانی ساری جھونپڑی میں بھر آیا۔بارش کے تیز ہوتے ہی ستارہ کے ماں باپ اپنے حصے کا گندم لیے گھر کی طرف دوڑے۔لیکن تیز بارش میں گدھا گاڑی کا ایک پہیہ زمین پر ایک گڑھے میں پھنس گیا۔وہ لوگ وہیں گندم کی بوری پہ پلاسٹک شیٹ ڈال کر بارش رکنے کا انتظار کرنے لگے۔

ادھر ستارہ گھر میں اپنی چارپائی پر بیٹھی زمین پہ بہتے پانی میں سارے گھر کا سامان بھیگتا دیکھ رہی تھی۔اچانک اُس کی نظر ایک چھوٹے سے چوہے پہ پڑی جو زمین کے ایک کونے میں اپنے بل سے باہر نکل کر پریشان تھا۔ستارہ کو یاد آیا کہ ایک روز اس کی ماں نے بتایا تھا کہ اس جھونپڑی کے کسی کونے میں ایک چوہے نے بھی اپنا بل بنا لیا ہے اور اکثر وہ راتوں کو اپنے بل سے نکل کر باورچی خانے سےبچے کھچے کھانے تلاش کرتا ہے۔ستارہ نے چوہے کو دیکھتے ہی چارپائی پہ بیٹھے بیٹھے جلدی سے کونے میں پڑی ایک لکڑی اٹھائی اور اس چوہے کی جانب بڑھائی۔چوہا بھی ہوشیار تھا وہ فوراً ہی لکڑی کا سہارا لے کر ستارہ کی چارپائی کے قریب آ گیا۔وہ بارش سے پورا بھیگ چکا تھا۔جھونپڑی کے جس کونے میں اس نے اپنا گھر بنایا تھا وہاں ایک سوراخ سے کچھ سوکھی روٹی کے ٹکڑے بھی باہر نکلتے دکھائی دے رہے تھے۔ستارہ نے چوہے سے کہا

پیارے چوہے!مجھے افسوس ہے کہ تمہارا کھانا اور مکان اس بارش کی نذر ہو گیا۔۔۔بالکل ہماری طرح۔۔۔دیکھو اس بارش نے ہماری چھت توڑ دی ہے اور ہمارا کتنا نقصان کر دیا۔دیکھو ہمارے مٹی کے چولہے میں کتنا پانی بھر گیا ہے۔آج تو اماں شاید ہی اس چولہے کو جلا پائے اور روٹی پکا سکے۔ادھر کھیت میں بھی ساری فصل بارش سے خراب ہو رہی ہے۔۔۔اللہ میاں اتنی بارش کیوں برساتا ہے کہ ہم سب مشکل میں آ جائیں؟

چوہے نے اپنی مونچھوں پر لگے پانی کے قطروں کو ایک جھٹکے سے زمین پہ گرایا اور لکڑی کے ڈنڈے کو مضبوطی سے تھام کر ذرا اوپر کی طرف بڑھا۔ستارہ نے اس چوہے کو چارپائی کے کونے پہ بٹھا لیا۔ایسا لگ رہا تھا جیسے چوہے کو سردی لگ رہی ہے اور وہ بری طرح کانپ رہا ہے۔اس نے چوہے کو ہاتھ سے پکڑ کر چارپائی پہ بچھی چادر میں چھپانا چاہا تو چوہا ڈر کے مارے پیچھے پلٹا اور واپس زمین پہ گھر کر نہ جانے کہاں پلنگ کے نیچے چھپ گیا۔کچھ دیر گزرنے کے بعد باہر بارش رک گئی۔لیکن ستارہ کے گھر کی چھت پھر بھی وقفے وقفے سے ٹپک رہی تھی۔زمین پہ بارش نے ایک کیچڑ سا بنا دیا تھا۔بارش کے پانی کی وجہ سے ساری جھونپڑی کا سامان بکھر کر رہ گیا تھا۔ستارہ نے چارپائی کے نیچے چاروں جانب دیکھا لیکن اسے چوہا نظر نہیں آیا۔

کچھ ہی دیر میں ستارہ کے والدین جیسے تیسے گندم کی بوریاں اٹھائےگھر پہنچ گئے۔گھر میں آتے ہی ستارہ کی ماں جھونپڑی کے اندر سے پانی نکالنے کی کوشش کرنے لگی اور ایک تنکے کی جھاڑو کی مدد سے گھر کے اندر بھر جانے والا پانی نکالنے کی کوشش کرنے لگی۔ساتھ ہی اس کا باپ جلدی جلدی ساری گندم کی بوریاں ایک کونے میں رکھنے لگا اور جھونپڑی کی چھت کے ٹپکنے والی جگہ کے نیچے برتن رکھ کر گھاس پھوس چھت پر ڈال کر سوراخ بند کرنے کی کوشش کرنے لگا۔ساری جھونپڑی میں پانی بھر گیا تھا۔مٹی کا بنا ہوا چولہا بھی گیلا ہو چکا تھا اور ساری لکڑیاں بھی بھیگ گئی تھیں۔اسی وجہ سے اس روز ستارہ کے گھر میں چولہا بھی نہ جلا اور ستارہ اور اس کے والدین کو بھوکے پیٹ ہی گیلے بستر پہ رات گزارنی پڑی۔اگلی صبح جب ستارہ کی آنکھ کھلی تو اس کے سارے بدن میں درد ہو رہا تھا اور اس کو بخار بھی تھا۔ستارہ کے والدین پہلے ہی بارش اور طوفان کے نقصان سے تنگ تھے اور اب وہ اس نئی افتاد آجانے سے اور بھی پریشان ہوگئےتھے۔گاؤں میں کوئی ڈاکٹر یا ہسپتال بھی نہیں تھا۔لیکن جیسے تیسرے کر کے وہ ستارہ کو شہر لے گئے۔وہاں ہسپتال میں ستارہ کا بہت اچھا اور بر وقت علاج ہوا۔شہر کے ہسپتال میں ستارہ چند دن رہی اور رفتہ رفتہ بالکل ٹھیک ہوکر گھر واپس آ گئی۔ہسپتال میں رہتے ہوئے ستارہ نے اس معصوم بھیگے چوہے کے بارے میں بھی سوچا اور اپنی حالت کے بارے میں بھی۔بہت سوچ بچار کرنے کے بعد اس نے فیصلہ کیا کہ وہ ٹھیک ہونے کے بعد کھیت پر سبزیاں اگانے اور فصل کی کٹائی کا کام سیکھنے کے بجائے گاؤں سے باہر اسکول روزانہ جائےگی اور علم حاصل کرئے گی۔گاؤں کے مولوی صاحب ہمیشہ بتایا تھا کہ انسان اشرف المخلوقات ہے۔اللہ نے اس کو جانور سے زیادہ عقل دی ہے تو پھر وہ کیوں اس چوہے کی طرح صرف پناہ لینے کے لیے ایک کمزور چھت اور بھوک مٹانے کے لیے روٹی کے حصول تک سوچے اور عمل کرے۔وہ بارش کے پانی کو کارآمد بنانے، گاؤں میں اسکول کھولنے اور ہسپتال قائم کرنے کے لیے علم کیوں نہ حاصل کرئے۔روٹی ملنا اور سر چھپانا تو اس چوہے کو بھی میسر تھا۔وہ ارادہ کر چکی تھی کہ اس بارش کے نقصانات دور کرنے اور بارش کا پانی کھیتوں کے لئے جمع کرنے کے لیے گاؤں کے لوگوں کو تعلیم حاصل کرنا ضروری ہے، ساتھ ہی ساتھ یہ بھی ضروری ہے کہ گاؤں میں ہسپتال بنانے اور ڈاکٹروں کو یہاں لانے کے لیے کچھ تدابیر کی جائے تاکہ گاؤں کے لوگوں کو بر وقت علاج کی سہولت ملے۔اس نے سوچ لیا تھا کہ وہ بل میں چھپی ہوئی چوہیا نہیں ہے جو رات کو روٹی جمع کرئے اور دن بھر اپنے بل میں چھپی بیٹھی رہے۔

ستارہ نے جب اپنے ارادے اور سوچ اپنے والدین کو بتائے تو وہ خوشی سے پھولے نہیں سمائے۔وہ تصور میں اپنی بیٹی کو مستقبل کی ڈاکٹر، گاؤں کی مددگار اور اسکول کی استانی کے روپ میں دیکھ رہے تھے۔جس رات ستارہ اپنے ارادوں کو مضبوط کر رہی تھی اس روز آسمان پر پھیلے سارے ستارے اس کے والدین کی دعا بن کر زمین پر روشنی بر سا رہے تھے۔

مجھے یاد ہے میں بہت چھوٹا تھا۔

وہ اچانک ہماری حویلی میں دندناتے ہوئے داخل ہوئے تھے، انتہائی بھیانک چہرہ، کہیں سے بھالو، کہیں سے ہنومان اور کہیں سے لنگور، بڑے بڑے بال، ایک اچھلتی لچکتی بڑی سی دم، اچھلتا ہوا میرے سامنے آن کھڑے ہوئے اور اچھل اچھل کر کہنے لگے،

ناک دھودھڑ کی ناک نجر کھررے کھاں

ناک دھودھڑ کی ناک نجر کھررہے کھاں

میں ڈر سے تھر تھر کانپنے لگا۔میرے ماموں کو شرارت سوجھی۔انھوں نے مجھے پکڑ کر ان کے اور بھی قریب کر دیا اور انھوں نے مجھے گود میں لے لیا۔پھر کیا تھا پوری حویلی میری چیخ سے گونجنے لگی، روتے روتے بے حال ہو گیا، تم نہیں جانتے بچو میرا کیا حال ہو گیا۔جب انھوں نے مجھے چھوڑا تو میں نڈھال ہو چکا تھا تھر تھر کانپ رہا تھا پھر مجھے فوراً ہی تیز بخار آ گیا۔شب میں بھی میرے کانوں میں ان کی آواز گونجی،

ناک دھودھڑ کی ناک نجر کھر رہے کھاں

ابھی تک مجھے وہ بے معنی آواز یاد ہے۔بچپن کی یادوں کے ساتھ یہ آواز بھی آ جاتی ہے۔کل اس آواز کا خوف طاری ہو جاتا تھا تو تھر تھر کانپنے لگتا تھا۔

وہ ہر جمعہ کو آ جاتے، اسی طرح چیختے ہوئے ناک دھو دھڑ کی ناک نجر کھررے کھاں۔اور میں سہم جاتا۔دالان کے دروازے کے پیچھے چھپ جاتا، چونکہ ہر ہفتے جمعہ کے دن میرے ابو میرے ہاتھ سے محتاجوں کو پیسے کپڑے تقسیم کراتے۔اس لیے وہ بھی ہر ہفتے بس اس دن آ جاتے ہیں، جو مل جاتا لے کر چلے جاتے۔اُنھیں دیکھ کر میری روح فنا ہو جاتی۔

وہ۔۔۔اور ان کے بے معنی لفظوں کی بھیانک آواز مجھے پریشان کر دینے کے لیے کافی تھی۔حویلی کے کچھ لوگوں کو مجھے ڈرانا ہوتا نا بچو، تو وہ کہتے دیکھو وہ آ گیا بندر کی دم والا۔

ناک دھودھڑ کی ناک نجر کھر رہے کھاں

اور میری حالت غیر ہو جاتی، کبھی پلنگ کے نیچے کبھی لحاف کمبل میں دبک جاتا۔

جب کچھ بڑا ہوا تو معلوم ہوا ان کا نام لکھن لال ہے اور وہ ایک بہروپیا ہیں، مختلف قسم کے بھیس بدلتے اور گھر گھر جاکر پیسے مانگتے ہیں۔

یاد ہے ایک روز وہ ڈاکیہ بن کر آئے اور حویلی کے چبوترے پر بیٹھے کچھ لوگ دھوکہ کھا گئے۔پھر وہ بیٹھے رہے چبوترے پر اور اپنی کہانی سناتے رہے۔میں بھی پاس ہی بیٹھا ان کی کہانی سننے لگا۔مجھے یاد نہیں ان کی کہانی کیا تھی البتہ یہ تاثر اب تک ہے کہ وہ جو کہانی سنا رہے تھے اس میں کچھ دُکھ بھری باتیں تھیں، اپنی کہانی سناتے سناتے رو پڑے تھے۔میرا دل بھی بھر آیا تھا اس لیے کہ میں کسی کو روتا دیکھ نہیں سکتا۔

اتنا یاد ہے ان کا نام لکھن لال تھا، موتی ہاری شہر سے کچھ دور بلواٹال میں رہتے تھے ایک چھوٹی سی جھونپڑی میں۔آہستہ آہستہ ان سے دوستی ہونے لگی۔مجھے بتاتے کس کس طرح بہروپ بھر کر لوگوں کو غلط فہمی میں ڈالتے رہے ہیں۔اُن کی ہر بات بڑی دلچسپی سے سنتا، وہ کبھی عورت بن جاتے، کبھی پوسٹ مین، کبھی ہنومان، کبھی کرشن کنہیا۔جب وہ اپنی بات پوری کر لیتے تو میں فرمائش کرتا ایک بار بولیے نا ناک دھودھڑ کی ناک نجر اور وہ میری خواہش پوری کرتے ہوئے اپنے خاص انداز سے کہتے ناک دھودھڑ کی ناک نجر کھررے کھاں ان سے اس طرح سنتے ہوئے اچھا لگتا۔

پھر وہ کہاں اور میں کہاں، میں اپنے گھر اور پھر اپنی ریاست سے بہت دور اور وہ میرے اور اپنے پرانے شہر میں جانے کتنا زمانہ بیت گیا۔ان کی یاد آئی تو اپنے پہلے خوف سے ان سے دوستی تک ہر بات یاد آ گئی۔کشمیر میں اپنے بچوّں کو ان کے بارے میں بتایا اور میرے بچوّں کو بھی ان بے معنی لفظوں سے پیار سا ہو گیا۔ناک دھودھڑکی ناک نجرکھررے کھاں۔

موتی ہاری گیا تو لکھن لال کی یاد آئی، پرانے لوگوں میں ان سے بھی ملنے کی بڑی خواہش ہوئی، اپنے عزیز دوست ممتاز احمد سے کہا میرے ساتھ بلواٹال چلو، لکھن جی کا مکان ڈھونڈیں شاید زندہ ہوں اور ملاقات ہو جائے۔بڑی مشکل سے ان کی جھونپڑی ملی، ہم اندر گئے، دیکھا ایک کھٹولہ ہے، اسی کھٹولے پر ایک چھوٹا سا پنجر، ایک انسان کا ڈھانچہ پڑا ہوا ہے، لکھن لال بہت ہی ضعیف ہو چکے تھے اور سکڑ گئے تھے۔اندر دھنسی ہوئی آنکھیں، بال ابرو غائب، دانت ندارد، حد درجہ سوکھا جسم، کھلا ہوا منہ، چہرے پر اتنی جھریاں کہ بس انھیں ہٹاکر ہی چہرے کو ڈھونڈا جا سکتا ہے۔منہ کھولے اپنی دھنسی ہوئی آنکھوں سے ہمیں دیکھ رہے تھے۔کہانی بس ختم ہونے کو تھی، چراغ بس بجھنے کو تھا، اچھا ہوا جو مل لیے، اچھا ہوتا جو نہ ملتے۔وہ اس رُوپ میں ملیں گے، سوچا بھی نہ تھا۔وہ بھالو، ہنومان، لنگور کا مکسچر یاد آ گیا کہ جس نے اُچھل اُچھل کر پہلی بار مجھے اتنا خوفزدہ کیا تھا کہ اب تک بھولا نہیں ہوں۔

کیا یہ وہی شخص ہے؟

کیا یہ وہی لکھن لال ہیں۔

انھوں نے مجھے پہچانا نہیں۔ممتاز نے انھیں میری یاد دلائی۔انھیں یاد آ گیا، پرانا وقت، میرا نام سنتے ہی کھٹولے پر ٹکٹکی باندھ کر دیکھنے والے کی دھنسی ہوئی آنکھوں میں آنسو آ گئے۔ان کے پیار کی خوشبو مجھ تک پہنچ گئی۔دھنسی ہوئی آنکھوں سے کئی قطرے ٹپک پڑے، میری آنکھوں میں بھی اپنے پرانے بزرگ دوست کو دیکھ کر آنسو آ گئے۔اُنھوں نے آہستہ آہستہ ایک ہاتھ بڑھایا تو میں نے تھام لیا۔اسی وقت ان کے ہونٹوں پر مسکراہٹ کی ایک لکیر سی کھنچ گئی۔ایسی لکیر جو مٹائے نہ مٹے۔نیم آلود دھنسی ہوئی آنکھیں بھی مسکرا رہی تھیں۔وہ ایک ٹک بس مجھے دیکھے جا رہے تھے۔ہم دونوں آنکھوں میں پچھلی کہانیوں اور رِشتوں کو پڑھ رہے تھے۔کوئی آواز نہ تھی۔بچو!میں سوچ رہا تھا عمر بھر بہروپ بھرتے رہے، سب کو ہنساتے ڈراتے رہے، آپ کا جواب نہیں لکھن جی، مالک کے پاس جانے کے لیے جو نیا بہروپ بھرا ہے وہ اےون ہے۔سنتے ہیں مالک ہر وقت ہنستا ہی رہتا ہے اور اسی کی ہنسی پر دنیا قائم ہے۔ذرا اب تو ہنس کر دیکھے یہ بہروپ دیکھ کر رو پڑےگا۔

جب رخصت ہونے لگا تو انھوں نے روکا، آہستہ آہستہ بولنے لگے ناک۔۔۔دھو۔۔۔دھڑ۔۔۔کی ناک۔۔۔نجر۔۔۔کھر رے۔۔۔کھاں۔پورے چہرے پر عجیب طرح کی مسکراہٹ پھیلی۔

پھر میری طرف دیکھتے ہی دیکھتے آنکھیں بند کر لی۔پاس کھڑے ان کے کسی رشتہ دار نے بتایا وہ اچانک اسی طرح سو جاتے ہیں۔

اور ایک دن لکھن اچانک ابدی نیند سو گئے۔

بہروپیا اپنے نئے روپ کے ساتھ مالک کے پاس پہنچ گیا۔

ارے یہ کمبخت کوا کب سے دیوار پر بیٹھا کائیں پہ کائیں کرے جا رہا ہے۔تجھے نظر نہیں آ رہا تھا اسے۔کان کھا گیا یہ تو، کہاں مر گئی رخسانہ پھر کتابوں میں سر کھپائے بیٹھی ہے، کسی کونے میں، ایک تو اس لڑکی کو چین نہیں آتا۔

کیا ہوا پھوپھو جان؟رخسانہ کمرے سے کتاب ہاتھ میں لیے نکلی۔میں کہتی ہوں مار اس کوے کو ایک جوتی رکھ کے۔خالہ سکینہ نے رکھ کے پر زور دیتے ہوئے کہا۔کیوں پھو پھو اس بےزبان پر ظلم کر رہی ہیں؟

ارے ظلم تو یہ کر رہا ہے۔مہمانوں کی آمد کا چیخ چیخ کر اعلان کر رہا ہے۔مہنگائی کا اسے پتہ نہیں کہ آج کل تو کھانے کے لالے پڑے ہیں اور یہ منحوس مہمانوں کا اعلان کر رہا ہے۔خالہ بھی اپنے نام کی ایک تھیں۔

اچھا!پھو پھو آپ کو کوؤں کی زبان آتی ہے۔رخسانہ نے حیرت سے پوچھا۔تجھے پتہ نہیں کہ جب گھر میں کوا چیخے تو مہمان آتے ہیں؟خالہ نے اس سے بھی زیادہ حیرت کا مظاہرہ کیا۔

اوہو پھو پھو!یہ سب بکواس ہوتا ہے۔ایسے لوگوں کو تو ہم پرست کہتے ہیں اور اگر اتفاق سے مہمان آ بھی جائے تو کیا ہوا؟مہمان تو اللہ کی رحمت ہوتے ہیں اور رہی کھانے پینے اور مہنگائی کی بات تو مہمان اپنا رزق خود لاتا ہے۔تو پھر آپ کیوں ٹینشن لے رہی ہیں۔

کاہے کو ٹینشن نہ لوں، آج تک کون سا مہمان ہے جو خود اپنا کھانا لایا ہے۔ساتھ جسے دیکھو خالی ہاتھ ہی چلا آتا ہے۔خالہ کہاں پیچھے رہنے والی تھی۔

اف او پھو پھو!میں آپ کو کیسے سمجھاؤں۔اللہ تعالی اپنی قدرت سے رزق میں اضافہ کر دیتا ہے اور مہمان کی آمد پر تو انسان کو خوش ہونا چاہئے کیوں کہ اس سے تو اللہ تعالیٰ بھی خوش ہوتے ہیں۔آپ خود سوچیں کہ کیا ہمیں خوش نہیں ہونا چاہئے۔ویسے پھو پھو کوئی مہمان نہیں آ رہا۔بےفکر ہو جائیں۔رخسانہ اپنی پھو پھو کو تسلی دے کر کمرے کی طرف چلی گئی اور خالہ اسے جاتا دیکھتی رہ گئیں۔

رخسانہ اپنی پھوپھو کے ساتھ رہتی تھی جو خود بھی اکیلی تھی۔سلائیاں کر کے گزارہ ہوتا تھا۔رخسانہ پہلے یتیم تھی کچھ سالوں بعد مسکین بھی ہو گئی تو سکینہ خالہ نے اپنی بھتیجی کو اپنے پاس رکھ لیا اور وہ اپنے اس فیصلے پر بہت خوش بھی تھیں۔صبح خالہ سبزی لینے بازار گئیں۔سخت گرمی میں پہلے ہی دماغ خراب ہو رہا تھا۔اوپر سے فقیروں نے ناک میں دم کر دیا تھا۔حق اللہ حق، حق، حق۔کافی دیر سے سکینہ خالہ نوٹ کر رہی تھیں۔ایک فقیران کے پیچھے حق حق کے نعرے لگا رہا تھا۔خالہ تو بھڑک اٹھیں۔ارے کس چیز کا حق بجلی کے بل سے تم لوگ واقف نہیں۔مکان کے کرائے کا تمہیں نہیں پتہ۔آٹے دال کی قیمت کا تم لوگوں کو اندازہ نہیں اور کہتے ہو حق۔میں کہتی ہوں کس چیز کا حق مانگتے ہو۔ارے میری بات تو سنو کدھر بھاگ رہے ہو، ہٹے کٹے ہو کمایا کرو۔خالہ پکارتی رہ گئیں اور فقیر یہ جا وہ جا۔

خالہ ابھی دو قدم آگے بڑھی ہی تھیں کہ کالی بلی نے ان کا راستہ کاٹ لیا۔پھر تو خالہ کے اس راستے سے گزرنے کا نام ہی پیدا نہیں ہوتا۔خالہ بے چاری پندرہ منٹ کا راستہ چھوڑکر ایک گھنٹے والے راستے پر چل پڑیں۔لیٹ گھر پہنچنے پر جب رخسانہ نے وجہ پوچھی تو خالہ نے بلی کو کھری کھری سنا ڈالیں۔وجہ معلوم ہونے پر رخسانہ بہت ہنسی اور پھو پھو کو سمجھانے لگی بلی تو ہر گلی ٹکڑ سے گزرتی ہے تو ہر کسی پر مصیبتیں تو نہیں آتی ناں؟

بیٹا!تو ان باتوں کو نہیں سمجھتی، یہ ہم عورتوں کی باتیں ہوتی ہیں۔خالہ نے انگلی نچا نچاکر سمجھانے کی کوشش کی۔رخسانہ بیچاری ٹھنڈی آہ بھر کے رہ گئی۔بیٹا!تو نے پہلے بھی کہا تھا کہ سب بکواس ہوتا ہے لیکن وہ دیکھا نہیں تھا۔کوا جب کاں کاں کر کے گیا۔شام کو پھر سلطانہ باجی آئی نہیں تھی کیا؟خالہ نے سامنے والی پڑوسی کی طرف اشارہ کر کے کہا۔

تو وہ کون سا مہمان ہیں، روز تو آ جاتی ہیں۔ٹماٹر، ادرک، آلو، مرچیں مانگنے ایسا لگتا ہے ہم نے سبزیوں کی دکان کھول رکھی ہے۔وہ بھی خالہ کی بھتیجی ہی تھیں۔کچھ تو اثر پڑنا تھا۔

اری چپ کر کچھ زیادہ ہی بولنے لگتی ہے تو آج کل۔خالہ نے ڈپٹا اور سبزی اٹھا کر کچن کی طرف چل دی۔

دھڑ دھڑ دھڑ۔۔۔کون ہے صبر کر لو آ رہی ہوں۔کسی نے بےصبری سے دروازہ پیٹا تو رخسانہ پیروں میں جوتے اڑس کر بھاگی۔

بولو کیا ہوا راشی؟رخسانہ نے دروازے پر کھڑے بچے سے پوچھا۔

رخسانہ باجی!چچا منشی کی بیوی کا انتقال ہو گیا ہے۔امی کہہ رہی تھیں اگر جانا ہے تو ساتھ چلنے ہیں۔بچہ خبر دے کر رفو چکر ہو گیا اور خالہ جو کہ باورچی خانے سے نکلتی ہوئی اس کی بات سن چکی تھیں، شروع ہو گئیں۔

میں نے کہا تھا ناں۔۔۔اس منحسوس بلی نے کچھ نہ کچھ گڑ بڑ کرنی ہے۔کیسے ٹکٹکی باندھے دیکھ رہی تھی مجھے دیکھ لیا ناں تو نے۔مجھے جھوٹا کہتی ہے۔تو خالہ یہ منشی کی بیوی کون سا تیری سگی ہے۔دعا سلام ہی تو ہے آپ کی۔رخسانہ نے چادر دیتے ہوئے کہا اور آپ نے خود ہی تو کہا تھا کہ میں دوسرے راستے سے آ گئی۔پھر؟

اچھا چل وقت نہ ضائع کر۔خالہ سکینہ چادر پہنتے ہی نکل پڑیں۔

دیکھ رخسانہ کدھر ہے تو؟یہ دیکھ میری جوتی پر جوتی چڑھی ہوئی ہے۔لوگ کہتے ہیں جب ایسا ہو تو بندہ کہیں جاتا ہے۔اب یہ جھوٹ تو نہیں ہے ناں۔۔۔میں آج شمشاد کی برسی میں جاؤں گی۔خالہ نے تیز آواز میں اعلان کیا۔

اچھا بھئی!پھو پھو جاؤ میرا کیا۔رخسانہ نے ہار مانتے ہوئے کہا۔

تونے منہ کیوں پھلا لیا۔لے آؤں گی تیرے لیے ایک پلیٹ بریانی۔اب منہ ٹھیک کر۔وہ بیچاری کیا کہتی ہے۔سر پیٹ کر رہ گئی۔

میری الٹی آنکھ پھڑک رہی ہے، مجھے تو کچھ ٹھیک نہیں لگ رہا۔خالہ برسی سے واپسی آتے ہی فریاد کرنے لگی۔

اف پھو پھو!آپ اتنی تو ہم پرست کیوں ہیں؟رخسانہ تو روز روز کے ڈراموں سے چڑکر رہ گئی تھی۔پھو پھو آپ خود سوچیں لوگ جو اتنا جھوٹ بولتے ہیں کہ پائچا الٹا ہو جائے تو لوگ کہیں جاتے ہیں، بلی راستہ کاٹے تو کوئی آفت آتی ہے اور آپ نے جیسا کہا کہ آنکھ پھڑکے تو کوئی مصیبت آتی ہے وغیرہ۔ایسا جو کہتا ہے آپ جاکر ان سے پوچھیں کہ یہ کون سی کتاب میں لکھا ہے یا کس پیغمبر یا نبی نے فرمایا ہے؟ہمارے لیے تو قرآن و حدیث ہی مستند ذرائع ہیں اگر ان میں نہ ہو تو ہمیں ایسی بے پرکی باتوں پر قطعاً دھیان نہیں دینا چاہئے۔اس نے تو پھو پھو کو اپنی طرف سے سمجھانے کی بھر پور کوششیں کی اور واقعی پھو پھو سمجھ گئیں۔خوب سوچ سمجھنے کے بعد فیصلہ کیا کہ آئندہ کبھی تو ہم پرستی نہ کروں گی۔

اگلے دن رخسانہ سو کر اٹھی تو اس کا پائنچہ مڑا ہوا تھا۔اسے معلوم تھا کہ خالہ نے تو ہم پرستی کو سلام کہہ دیا ہے مگر الٹا پائنچہ خالہ کو پرانی ڈگر پر نہ لے آئے، سکینہ نے اسے صحیح کرنا چاہا مگر ایک خیال کے تحت اسے الٹا ہی چھوڑ دیا۔خالہ اچانک کمرے میں داخل ہوئیں، ان کی نظر سیدھی اس کے پائنچے کی جانب گئی۔۔اب یہ پائنچہ۔۔؟خالہ کہتے کہتے رک گئی۔رخسانہ نے خالہ کی طرف دیکھا تو دونوں ہنس پڑیں۔خالہ سمجھ گئی کہ مہمان نے اگر آنا ہو تو اس کے لیے کوؤوں کا کائیں کائیں کرنا اور پائنچے کا الٹا ہونا کوئی معنی نہیں رکھتا۔

گرمیوں کی ایک تپتی دوپہر میں جب سورج آگ برسا رہا تھا اور لوکے تھپیڑے سوکھے پتھوں کو بگولوں کی شکل میں اڑا رہے تھے، فضلو اپنے آم کے باغ میں طوطوں کو اڑانے مشغول تھا۔شریر طوطے ہرے ہرے پتوں میں چھپے چوری چوری آم کتر رہے تھے۔فضلو مٹی کا ڈھیلا رسی کی غلیل میں رکھ گھماتا اور درخت کے طرف اچھال دیتا۔طوطوں کا غول ٹیں ٹیں کرتا بھرا مار کر اڑتا اور کسی دوسرے درخت پر جا بیٹھتا۔ہر طرف سناٹا تھا صرف مسجد کے پیچھے والی پن چکی کی پھک پھک کی آواز آ رہی تھی۔وہ کچھ دیر کے لئے جامن کے درخت کی چھاؤں میں سستانے کے لیے بیٹھ گیا۔ابھی اس نے بانسری جیب سے نکال کر ہونٹوں سے لگائی ہی تھی کہ سامنے ککروندوں کی جھاڑیوں میں سے ایک خونخوار چیتا برآمد ہوا۔چیتے نے قریب آکر بڑے دوستانہ انداز میں فضلو سے کہا،

کیوں بھائی فضلو کیا حال ہیں؟اس بار تو تمہارے باغ میں خوب بہار آئی ہوئی ہے۔چیتے کو دیکھ کر فضلو کی سٹی گم ہو گئی اور اس کے ہونٹوں سے بانسری پھسل کر گھاس پر گر گئی اور اس نے سٹپٹا کر کہا۔

شکر ہے جناب۔بس اللہ کا کرم ہے۔

دوست!ذرا جلدی کرو۔میرے لنچ کا وقت ہے۔وہ سامنے جو دو بیل بندھے ہیں ان میں سے سفید والا لے آؤ۔اس کا گوشت یقیناً لذیز ہوگا۔پہلے تو فضلو کی جان میں جان آئی کہ جنگل کے بادشاہ کی اس پر بری نظر نہیں ہے۔اس کے بعد اس نے کچھ سوچ کر التجا کی۔

حضور!یہ بیل تو میری روٹی روزی کا سہارا ہیں۔اس کے بغیر میں کھیتی کیسے کروں گا۔بھئی ہم سے یہ فضول باتیں مت کرو۔یہ تمہارا معاملہ ہے۔جلدی بیل نہلا کر لاؤ اتنے میں پنجے اور دانت تیز کر لوں۔

جو حکم سرکار۔لیکن آپ یقین کریں کہ اس بوڑھے بیل کو مقابلے میں میری گائے کا گوشت بہت نرم اور لذیز ہوگا۔اگر آپ کہیں تو میں گھر سے گائے کھول لاؤں۔فضلو نے کانپتے ہوئے کہا۔

اچھا تو پھر دوڑتا ہوا جا اور فٹافٹ آ۔سوچ لے اگر دیر ہوئی تو میں تیرے دونوں بیلوں کو ہڑپ کر جاؤں گا۔شیر دہاڑا۔

فضلو سیدھا اپنے دوست شرفو درزی کے پاس گیا۔شرفو نا صرف بہت ذہین تھا بلکہ فضلو سے اس کی گہری دوستی بھی تھی۔فضلو نے اپنے دوست کو پوری کہانی سناتے ہوئے تجویز مانگی کہ کیسے بھوکے چیتے سے پیچھا چھڑایا جائے۔

شرفو تھوڑی دیر تک اپنے گنجے سر پر دو انگلیوں سے طبلہ بجاتا رہا اور پھر بولا۔

ٹھیک ہے دوست۔تم فکر نا کرو میں کچھ بندوبست کرتا ہوں۔شرفو نے الماری میں سے سفید لٹھے کے دو تان نکالے۔کپڑا زمین پر بچھا کر اس نے کاٹنا شروع کیا اور دس منٹ میں دس فٹ لمبا ایک پائجامہ تیار کر لیا۔اس کے بعد اس نے اپنے چھپر سے دو بانس نکالے اور فضلو سے کہا کہ وہ یہ بانس رسی سے اچھی طرح اپنے پیروں میں باندھ لے۔اس کے بعد شرفو نے وہ پائجامہ بانسوں اور فضلو کے پیروں پر چڑھا دیا۔جب فضلو دیوار کا سہار لے کر کھڑا ہوا تو اس کا قد پندرہ فٹ ہو چکا تھا اور شرفو اس کے سامنے بونا لگ رہا تھا۔فضلو لیٹ کر دروازے سی نکلا اور باغ کی طرف چل دیا۔راستے میں لوگ حیرت سے اس کو مڑ مڑ کر دیکھ رہے تھے۔فضلو نے سر پر ایک بڑا پگڑ باندھا ہوا ہوتا اور وہ بنکارتا ہوا جا رہا تھا۔

ارے مجھے بھوک لگ رہی ہے۔بہت دن ہو گئے کسی چیتے کا گوشت نہیں کھایا۔دو دن پہلے ایک شیر کھایا تھا لیکن مزہ نہیں آیا۔

باغ کی مینڈھ پر بھوک سے بلبلاتے چیتے نے دیکھا کہ ایک دیونما مخلوق اسے کھانے کے لئے بیچین ہے تو وہ دم دبا کر بھاگ نکلا۔

جس طرح انسانوں کو ایک نا ایک خوشامدی کی ضرورت ہوتی ہے جو اس کی جھوٹی تعریف کرتا رہے اسی طرح گیدڑ جھگڑالو چیتے کا خاص چمچہ تھا جو ہر وقت اس کی خوشامد میں لگا رہتا تاکہ چیتے کی جھوٹی ہڈیاں اسے مل سکیں۔گیدڑ جھگڑالو جامن کے درخت کے نیچے چھپا یہ سارا ماجرا دیکھ رہا تھا۔چیتے کو دم دبا کر بھاگتا دیکھ راس نے چیتے کو روک کر کہا۔

حضور آپ کہاں بھاگے جا رہے ہیں۔فضلو نے آپ کو بےوقوف بنایا ہے۔یہ بھوت نہیں فضلو کا دوست شرفو درزی ہے۔اس نے آپ کو ڈرانے کے لئے بھیس بدلا ہے۔

مجھے معلوم ہے تو جھوٹا ہے۔تو مجھے اس بھوت کے حوالے کر کے چمپت ہو جائےگا۔چیتے نے غصے سے کہا،

حضور!اگر آپ مجھے جھوٹا سمجھتے ہیں تو میری دم اپنی دم سے باندھ لیں تاکہ آپ کی مصیبت کے وقت میں بھاگ نا سکوں۔

یہ سن کر چیتے کو اطمینان ہوا اور اس نے اپنی دم گیدڑ جھگڑالو کی دم سے باندھ لی اور واپس باغ کا رخ کیا۔شرفو نے گیدڑ اور چیتے کو کھسر پسر کرتے ہوئے دیکھ لیا تھا اور اس نے تاڑ لیا تھا کہ چیتا واپس آکر حملہ کرنے کی کوشش کرےگا۔شرفو جلدی سے نیم کے درخت پر لگے شہد کی مکھیوں کے چھتے کے نزدیک گیا اور زور سے اس پر ہاتھ مارا۔شہد کی مکھیاں اس کے چہرے پر ہاتھ مارا۔شہد کی مکھیاں اس کے چہرے پر لپٹ گئیں اور ڈنک مارنے شروع کر دیئے۔شرفو نے قریب رکھی چونے کی بالٹی سے چونکا نکال کر اپنے چہرے پر مل لیا۔اسے معلوم تھا کہ چونا شہد کی مکھیوں کے کاٹے کا فوری علاج ہے۔اب اس کا چہرہ سوج کر غبارہ ہو گیا تھا اور چونا لگنے کی وجہ سے بہت بھیانک لگ رہا تھا۔چیتے اور گیدڑ کو اپنی طرف آتا دیکھ شرفو نے کہا، شاباش گیدڑ میاں تم ہمارے ساتھ مل کر چیتے کو باندھ کر لانے میں کامیاب ہو گئے ہم تمہیں کھانے کے بعد انعام دیں گے۔

چیتے نے جو قریب آکر شرفو کو دیکھا تووہ اسے بھوت سمجھ کر کانپ گیا۔اس کو گیدڑ پر بھی بھت غصہ آ رہا تھا جو اس کو پھانس کر واپس لایا تھا۔چیتا ڈر کر بھاگ کھڑا ہوا۔کیونکہ گیدڑ اس کی دم سے بندھا ہوا تھا اس لئے وہ بھی گڈھوں، کانٹوں میں گھسٹتا جا رہا تھا، ایک پتھر سے ٹکرا کر وہ چیتے کی دم سے الگ ہوا اور پانی سے بھرے ایک گہرے گڈھے میں جاگرا۔

فضلو کی جان میں جان آئی اور اسے عقلمند اور مہربان دوست کو گلے لگانے کے لئے جامن کے درخت پر چڑھنا پڑا۔

ایک تھا بادشاہ، جس کے تھیں بارہ لڑکیاں، سب کی سب بڑی خوبصورت تھیں۔سب ایک ہی ساتھ رہتیں اور ایک ہی کمرے میں سوتیں، سب کی چارپائیاں کمرے میں برابر سے لگی ہوئی تھیں۔جب لڑکیاں سوجاتیں توبادشاہ خوآکرباہر سے کمرے کا دروازہ بندکردیتا۔بادشاہ کوڈرتاتھا کہ لڑکیوں کوکہیں کوئی تکلیف نہ پہنچ جائے۔اس لئے وہ ہررات کودروازہ بند کردیتاتھا اورصبح سویرے ہی کھول جاتا۔

ایک دن صبح کوجب بادشاہ دروازہ کھولنے آیاتو یہ دیکھ کر اسے بڑا تعجب ہوا کہ بارھوں لڑکیوں کے جوتے ایک قطار میں رکھے ہوئے ہیں،ہرجوتے کی ایڑی گھسی ہوئی ہے۔جوتے گردمیں اٹے ہوئے ہیں۔بادشاہ سمجھ گیاکہ لڑکیاں ضروررات کوکہیں گئیں تھیں مگرلڑکیاں کیوں کرباہرگئیں، یہ اس کی سمجھ میں نہ آیا۔لڑکیوں سے پوچھنا مناسب نہ سمجھا آخرمیں مجبورہوکر اس نے اعلان کیا کہ جوکوئی بھی معلوم کرلے گا کہ شہزادیاں رات کوکہاں جاتی ہیں اس کی شادی اس شہزادی سے کردی جائے گی جس کوو ہ پسند کرے گا۔راج پاٹ بھی اسی کودے دیاجائے گا۔مگرشرط یہ ہے کہ تین دن کے اندر معلوم کرکے بتلائے ورنہ پھانسی دے دی جائے گی۔

کچھ دنوں کے بعدایک شہزادہ آیا اور اپنے آپ کو اس کام کے لئے پیش کیا۔بادشاہ نے اس کااستقبال بڑی دھوم دھام سے کیا۔شہزادیوں کاکمرہ دکھلایا۔کمرے کے پاس ہی شہزادے کے سونے اوررہنے کاانتظام کیا۔تاکہ نزدیک سے شہزادیوں کی نگرانی اچھی طرح کرسکے۔

رات کوشہزادیوں کے کمرے کا دروازہ کھلا چھوڑدیاگیا تاکہ شہزادہ ان کے سونے جاگنے کواچھی طرح دیکھ سکے۔لیکن ابھی تھوڑی ہی رات گئی تھی کہ شہزادے کی آنکھوں میں نیند بھرآئی اوروہ بے خبر ہوکرسورہا۔شہزادیاں ہررات کی طرح آج رات کو بھی گھومنے گئیں جب صبح سویرے بادشاہ آیا تواس نے دیکھا کہ لڑکیوں کے جوتوں پرگردپڑی ہوئی ہے اورایڑیاں گھسی ہوئی ہیں۔بادشاہ نے شہزادہ سے پوچھا کہ بتلاؤ لڑکیاں کہاں گئی تھیں؟شہزادہ کوئی جواب نہ دے سکا۔دوسری اورتیسری رات کوبھی شہزادیاں گھومنے گئیں اورشہزادہ ہررات سوتارہا۔آخر چوتھے دن شہزادے کوپھانسی دے دی گئی۔

اس کےبعد بہت سے شہزادے آئے مگرکوئی بھی یہ نہ معلوم کرسکا کہ شہزادیاں کب اورکہاں گھومنے جاتی ہیں۔

ایک دن ایسا اتفاق ہواکہ ایک غریب سپاہی سڑک سے گزررہاتھا۔اس نے بھی بادشاہ کااعلان دیکھا۔جی میں آیا کہ کسی طرح یہ بھیدمعلوم ہوجاتا توزندگی بڑے آرام سے گزرتی لیکن یہ بھید کیسے معلوم ہویہ اس کی کچھ سمجھ میں نہ آیا۔اسی سوچ میں چلاجارہاتھا کہ ایک بڑھیا ملی، بڑھیا نے پوچھا سپاہی سپاہی کہاں جارہے ہو؟سپاہی نے کہا۔یہ تومجھ کو بھی نہیں معلوم، مگردل یہ چاہتاہے کہ کسی طرح شہزادیوں کے گھومنے کابھید معلوم ہوجاتا توبڑااچھا ہوجاتا۔بڑھیا نے کہا یہ کوئی مشکل بات نہیں۔بس تم ہمت کرلوتوبیڑاپار ہے۔دیکھو رات کوکھانے کے بعد لڑکیاں شراب بھجوائیں گی اس کو نہ پینا، اس کے پینے سے بڑی گہری نیند آتی ہے۔تم ہرگز ہرگز شراب مت پینا۔بستر پر لیٹتے ہی سوتاہوا بن جانا اور یہ ظاہر کرناکہ تم گہری نیندمیں سورہے ہو، تاکہ شہزادیاں نڈرہوکر گھو منے جاسکیں، یہ لبادہ بھی اپنے ساتھ لے جاؤ، اس میں خاص بات یہ ہے کہ جب تم اس کو اوڑھ لوگے تو تمہیں کوئی بھی نہیں دیکھ سکتا اورتم سب کودیکھ سکتے ہو۔

جب بڑھیا سب کچھ سمجھا چکی توسپاہی کی ہمت اوربڑھ گئی۔وہ بادشاہ کے پاس خوش خوش گیااور کہنے لگا میں معلوم کروں گاکہ شہزادیاں رات کوکہاں گھومنے جاتی ہیں۔بادشاہ نے سپاہی کو عمدہ کپڑے پہنائے اور شہزادیوں کے کمرے کے پاس لے جاکراس کے سونے کاکمرہ بتلادیا۔

شام ہوتے ہی ایک شہزادی شراب کاپیالہ لیے ہوئے سپاہی کے پاس آئی اورہنس کر پینے کوکہا۔سپاہی نے اپنے حلق کے پاس ایک تھیلی باندھ رکھی تھی۔سپاہی نے بڑی ہوشیاری سے شراب تھیلی میں انڈیل لی۔چارپائی پر لیٹتے ہی گہری نیند میں سوتا ہوا بن گیا۔شہزادیاں یہ دیکھ کر بہت خوش ہوئیں۔

آدھی رات کے قریب شہزادیاں اٹھیں، کپڑے پہنے، بال سنوارے اورگھومنے جانے کے لئے تیار ہوگئیں۔سپاہی اپنی چارپائی پر لیٹا ہوا یہ سب دیکھ رہا۔شہزادیاں ہنستی ہوئیں کمرے سے باہر نکلیں اور گھومنے کے لئے جانےلگیں۔سپاہی چپکے سے اٹھا۔لبادہ اوڑھ کرشہزادیوں کے پیچھے ہولیا۔

تھوڑی دور چلنے کے بعد سب سے چھوٹی شہزادی بولی،مجھے ڈرلگ رہا ہے، نہ جانے آج کیا بات ہے دل خوش نہیں۔بڑی شہزادی نے کہا تم بس یوں ہی ڈررہی ہو۔کوئی بات نہیں۔یہ کہہ کر تمام شہزادیاں ہنستی ہوئی ایک باغ میں پہنچیں۔باغ کے تمام درحت نہایت خوبصورتی سے برابرلگے ہوئے تھے۔پتیاں چاندی کی طرح سفیدتھیں۔سپاہی نے ایک درخت سے چھوٹی سی شاخ توڑلی۔شاخ توڑنے سے آواز پیداہوئی۔چھوٹی شہزادی سہم گئی اور دوسری بہنوں سے کہنے لگی کیا تم لوگ یہ آواز نہیں سن رہی ہو۔آج ضرورکچھ نہ کچھ ہونے والا ہے۔مجھے توبڑا ڈرلگ رہا ہے۔بڑی شہزادی نے پھرہنس کر اس کی بات کوٹالا اور کہا کہ کچھ نہیں بس تمہیں کچھ وہم ہوگیاہے۔چلتے چلتے شہزادیاں دوسرے باغ میں پہنچیں جہاں درختوں ی پتیاں سنہرے رنگ کی تھیں، باغ کے بیچ میں ایک خوبصورت چبوترا بناہوا تھا۔سب شہزادیاں اس پربیٹھ گئیں۔یہاں بارہ پیالے شربت کے بھرے ہوئے رکھے تھے ہرایک شہزادی نے ایک پیالہ پیااور پھرآگے کی طرف چلیں۔سپاہی نے یہاں بھی ایک ٹہنی توڑی۔اورایک پیالہ اٹھاکرلبادہ میں رکھ لیا۔چھوٹی شہزادی شاخ ٹوٹنے کی آواز پر پھرڈری اور بڑی شہزادی نے پھردلاسہ دیا۔

تھوڑی دیر کے بعد شہزادیاں ایک دریاکے کنارے پہنچیں۔جہاں بارہ کشتیاں کنارے پرلگی ہوئی تھیں۔اورہرایک کشی میں ایک شہزادہ بیٹھا ہوا تھا۔شہزادیاں ایک ایک کشتی میں بیٹھ گئیں اوردریا کے بیچ میں جاکرموجوں کا تماشا دیکھنے لگیں۔

صبح ہوتے ہوتے شہزادیاں واپس آکر اپنی چارپائی پرسوگئیں۔بادشاہ نے صبح کوشہزادیوں کے گھومنے کاحال سپاہی سے پوچھا۔سپاہی نے تفصیل سے تمام جگہیں بتلادیں اورثبوت کے طورپر درختوں کی شاخیں اورپیالہ پیش کردیا۔بادشاہ نے لڑکیوں کوبلاکر پوچھا کہ سپاہی جوکچھ کہہ رہاہے ٹھیک ہے۔لڑکیوں نے کہا۔ہاں سچ ہے۔

بادشاہ نے اپنا مقرر کیاہوا انعام دینے کااعلان کردیا۔سپاہی نے بڑی شہزادی کوپسند کیااس سے شادی کردی گئی اورسپاہی کوسلطنت ولی عہدبنادیاگیا۔

سورگ میں ایک دیوی رہتی تھی۔اس کا نام پھرکی تھاوہ بنائی کاکام اتنی ہوشیاری سے کرتی تھی کہ کچھ نہ پوچھئے جس وقت ہاتھ میں تیلیاں لے کر بیٹھتی تھی بات کی بات میں بڑھیا سے بڑھیا سوئٹر،بنیان، مفلر وغیرہ بن کر رکھ دیتی تھی۔اس لئے دور دور تک اس کی تعریف ہورہی تھی۔پھرکی کی شہرت ہوتے ہوتے رانی کے کانوں تک پہنچی۔وہ اپنی تمام بچیوں کو بنائی کا کام سکھانا چاہتی تھی اور بہت دن سے ایک ایسی ہی ہوشیار دیوی کی تلاش میں تھی۔اس نے اپنی سہیلیوں سے کہا۔۔۔سنتی ہوں پھرکی بہت ہوشیاری سے بنائی کا کام کرتی ہے۔کہو تواسے بلالوں۔وہ یہیں رہےگی اور راج کماریوں کو بنائی سلائی سکھلایا کرےگی۔

ایک سہیلی کچھ سوچ کر بولی۔اس با ت کا کیا بھروسہ کہ سلائی بنائی کے کام میں اکیلی پھرکی ہی سب دیویوں سے زیادہ ہوشیار ہے۔میری بات مانئے ایک جلسہ کر ڈالئے۔جس میں سلائی بنائی کا کام جاننے والی سب دیویاں آئیں اور اپنا اپنا ہنر دکھائیں۔جوسب سے بازی لے جائے وہی پہلا انعام پائے اور ہماری راجکماری کو بھی ہنر سکھائے۔

رانی کو یہ صلاح بہت پسندآئی۔اس نے فوراً جلسہ بلانے کافیصلہ کر لیا اور اسی دن سارے سورگ میں منادی کرا دی۔ٹھیک وقت پر جلسے میں سلائی بنائی کا کام جاننے والی سیکڑوں دیویاں آپہنچیں اور لگیں اپنے ہاتھوں کی صفائی دکھانے۔آخر پھر کی بازی لے گئی۔رانی نے سہیلیوں کی صلاح سے اسے ہی پہلا انعام دیا۔پھر اس سے کہا۔۔۔بس اب تمہیں یہاں وہاں بھٹکنے کی ضرورت نہیں۔آج سے تم میری سہیلی ہوئیں۔مزے سے یہیں رہو اور راجکماری کو بنائی سلائی سکھایا کرو، سمجھیں؟

اس طرح پھرکی کی قسمت جاگ اٹھی۔وہ رانی پاس رہنے لگی۔را جکماریاں ہر روز تیلیاں،سوت، کپڑا، قینچی، سوئی دھاگا وغیرہ لے کر اس کے پاس جابیٹھتیں اور وہ انہیں بڑی محنت سے سلائی بنائی کا کام سکھایا کرتی۔رانی اس کا کام دیکھتی تو بہت خوش ہوتی اور اسے ہمیشہ انعامات سے نوازا کرتی۔

رفتہ رفتہ پھرکی مالا مال ہو گئی۔وہ سوچنے لگی۔رانی کی مہربانی ہے ہی۔مال کی بھی کوئی کمی نہیں رہی ہے۔سلائی بنائی کا کام بھی میں سب سے اچھا جانتی ہوں۔اب سورگ میں ایسی کون سی دیوی ہے جو میرا مقابلہ کر سکے۔بس اس کا غرور جاگ اٹھا اور پھرکی کاسرپھر گیا۔وہ اب اور تو اور رانی کی سہیلیوں سے بھی سیدھے منہ بات نہ کرتی۔پھرکی کا یہ سلوک رانی کی سہیلیوں کوبہت ناگوار گزرا۔ایک دن انہوں نے رانی سے شکایت کی۔پھرکی کو تو آپ نے خوب سر چڑھایا ہے۔اب تو وہ کسی سے بھی سیدھے منہ بات نہیں کرتی۔جب دیکھو غرور سے منہ پھلائے رہتی ہے۔آپ ہی بتائیں۔وہ اب ہمارے سورگ میں کس طرح رہ سکتی ہے۔

یہ سنتے ہی رانی آگ بگولا ہو گئی۔بولی۔ایسا!کہتی کیاہو؟پھرکی غرور کرنے لگی ہے۔پھرتووہ دیوی ہی نہیں رہی اور جو دیوی نہیں ہے وہ سورگ میں کب رہ سکتی ہے۔میں ابھی اسے سزادوں گی۔ذرا اسے پکڑ تو لاؤ میرے سامنے۔

فورا دو تین دیویاں دوڑی دوڑی گئیں اور پھرکی کو پکڑلائیں۔رانی نے اس پرغصے کی نگاہ ڈالی اور کہا۔کیوں ری پھرکی۔یہ میں کیا سن رہی ہوں؟تو غرور کرنے لگی ہے؟جانتی ہے غرورکرنے والے کو کیا سزا ملتی ہے؟غرو رکرنے والا فورا سورگ سے باہر نکال دیا جاتا ہے اور تو اور غرور کرنے پر تو میں بھی سورگ میں نہیں رہ سکتی۔یہاں کا قانون یہی ہے۔

پھرکی سہم کربولی اب توغلطی ہو گئی۔شریمتی جی!بس اس بارمجھے معاف کر دیجئے۔پھرکبھی ایسی غلطی کروں توآپ کی جوتی اور میرا سر۔رانی نے کہا۔تیرے لئے قانون نہیں توڑا جا سکتا۔تجھے ضرور سزا ملے گی اور سورگ چھوڑکر زمین پر جانا ہی پڑےگا۔ہاں میں اتنی مہربانی کر سکتی ہوں کہ تو جو شکل چاہے اسی شکل میں تجھے زمین پر بھیج دوں۔بول تیری خواہش وہاں کس شکل میں جانے کی ہے؟اسی وقت وہاں اچانک ایک فقیر آ پہنچا۔وہ کپڑوں کی بجائے چغہ پہنے ہوئے تھا۔اسے دیکھ کرسب دیویوں کو بہت تعجب ہوا رانی نے اس سے پوچھا۔آپ کون ہیں؟کہاں کے رہنے والے ہیں؟صورت توآپ نے بہت عجیب بنا رکھی ہے۔ہم نے تو آج تک ایسی عجیب وغریب صورت دیکھی ہی نہیں۔

فقیر نے جواب دیا۔میں ایک معولی انسان ہوں۔زمین کا رہنے والا ہوں۔

رانی نے کہا۔اچھا آپ انسان ہیں۔زمین کے رہنے والے ہیں۔انسان غرور کے پتلے ہوتے ہیں۔وہ کبھی سورگ میں نہیں آسکتے۔بھلا آپ کس طرح یہاں آ پہنچے۔

فقیر بولا۔میں نے غرور چھوڑکر بہت دنو ں تک تپ کیاہے۔اپنی ساری زندگی اپنے ہم وطنوں کی خدمت ہی میں بسرکی ہے۔اسی لئے میں یہاں آ سکا ہوں۔

رانی نے خوش ہوکر کہا۔پھر تو آپ بھلے آدمی ہیں۔آپ سے مل کر مجھے بہت ہی خوشی ہوئی۔میرے لائق کوئی خدمت ہو تو بلاتا مل کہئے۔

فقیر بولا۔دیوی زمین پر رہنے والے انسان بہت دکھی ہیں۔کپڑے پہننا بھی نہیں جانتے۔وہ بے چارے اپنے جسم پر پتے لپیٹ لپیٹ کر اپنی زندگی بسر کرتے ہیں۔آپ مہربانی کرکے کوئی ایسی چیز دیجئے جس کے ذریعے سے وہ سوت کات سکیں۔روئی تو زمین پر بہت ہوتی ہے۔جہاں لوگوں نے اس کاسوت نکال لیا وہاں کپڑے تیارہوئے ہی سمجھئے

رانی نے کہا۔اچھا اچھا آپ تشریف تورکھئے۔بھگوان نے چاہا تو میں ابھی آپ کی خواہش پوری کئے دیتی ہوں۔اس کے بعد اس نے پھرکی سے پھر وہی سوال کیا۔ہاں پھر تو کس شکل میں زمین پر جانا چاہتی ہے؟

پھرکی نے آنکھوں میں آنسو بھر کرجوا ب دیا۔شریمتی جی!میں تو وہاں کسی بھی شکل میں نہیں جانا چاہتی۔اگرآپ مجھے وہاں بھیجنا ہی چاہتی ہیں تو ایسی شکل میں بھیجئے۔جس سے میں سب انسانوں کی خدمت کر سکوں،ان کا دل بہلاسکوں اور ان سے عزت بھی پاسکوں۔

رانی مسکراکر بولی۔میں مانتی ہوں پھرکی توسچ مچ بہت ہوشیار ہے۔تونے ایک ساتھ تین ایسی بڑی بڑی باتیں مانگی ہیں جن سے تو زمین پر بھی ہمیشہ دیوی بن کر رہےگی خیر کوئی بات نہیں۔میں تجھے ابھی ایسی شکل دیتی ہوں جس سے تیری خواہش پوری ہونے میں کوئی رکاوٹ نہ رہےگی۔یہ کہہ کر رانی نے چلومیں تھوڑا سا پانی لیا اور کچھ منتر پڑھ کر پھرکی پرچھڑک دیا۔پھر کیا تھا۔پھرکی فوراً تکلی بن کر کھٹ سے گر پڑی۔رانی نے جھپٹ کرو ہ تکلی اٹھالی اور فقیر کودے دی۔فقیر نے تکلی لیتے ہوئے پوچھا اس کا کیا ہوگا دیوی؟یہ تو بہت چھوٹی چیز ہے۔

رانی نے جواب دیا۔چیز چھوٹی تو ضرور ہے۔لیکن اس سے لوگوں کا بہت بڑا کام نکلے گا۔اس کے ذریعے سے ان کوسوت ملےگا جس سے کپڑے بنے جائیں گے۔بچوں کو یہ کھلونے کاکام دےگی اورفرصت کے وقت سیانوں کادل بہلایا کرےگی۔وہ چاہیں گے تو آپس میں کھیلتے کھیلتے یاگپ شپ کرتے ہوئے بھی اس کے ذریعے سوت نکالتے رہیں گے، ابھی لے جائیے۔۔۔

کہتے ہیں اسی تکلی سے انسان نے کاتنا سیکھا اور تکلی کی ترقی کے ساتھ ہی تہذیب کی ترقی ہوئی۔

دوپہر سے بادل گھر آئے تھے۔کالے نیلے بادل جانے کہاں کہاں سے جمع ہوگئے تھے۔ہوا تیز چلنے لگی۔آنگن میں سیم کی پھلی کا درخت ہلنے لگا۔دوچار پھلیاں یکے بعد دیگرے ٹوٹ کر پیڑے سے نیچے گر پڑیں۔

گھاس، سوکھے ڈنٹھل اور پتے ہوا کی انگلی پکڑ کر چکراتے ہوئے اوپر اڑنے لگے۔پرندے جلدی جلدی اپنے گھونسلوں کی طرف لوٹنے لگے۔بھینس کے بچے اپنی دم اوپر اٹھا کر کود پھاند کرنے لگے۔بھینسیں نتھنے سکیڑ کر پیچھے دیکھنے لگیں۔

باپو بادلوں کی طرف دیکھ رہا تھا۔اتنے میں کہیں سے ایک موٹی سی بوند اس کی آنکھ میں آگری۔بڑی ہی ٹھنڈی ٹھنڈی تھی۔اس نے فوراً آنکھ ملی۔تبھی دوسری بوند پیچھے گردن پر گری۔کریلو پر بوندا باندی کی آواز آنے لگی۔مٹی کی سوندھی خوشبو آنے لگی۔کہاں سے آرہی تھی وہ خوشبو یہ باپو کی سمجھ ہی میں نہیں آرہا تھا۔لیکن اسے یہ خوشبو بہت اچھی لگی۔اب چھپروں پر سے پانی خوب بہنے لگا۔آنگن میں اچھا خاصا پانی جمع ہوگیا۔اس میں اور پانی کی بوندیں گرتیں تو چھوٹے چھوٹے گڑھے پڑتے دکھائی دیتے تھے۔یہ دیکھ کر باپو کو خوب مزا آیا۔گولر کا پیڑ پورا بھیگ گیا۔پہلے اس پر ایک چیونٹی کی قطار چڑھ رہی تھی۔

ان بیچاریوں کا کیا ہوا ہوگا؟باپو کی یہ سوچ کر بڑا دکھ ہوا۔

آنگن کے کنارے ایک خاص حوض تھا۔اس میں اب کتنا پانی بھرگیا ہوگا؟

باپو کو اسے جاکر دیکھنے کی بہت خواہش ہو رہی تھی۔لیکن اب بیٹھے تھے نا پاس ہی۔پتا نہیں کون سا کاغذ آفس سے لے کر آئے تھے۔جس پر وہ لکھ رہے تھے۔

چھپر کے کھمبے کو پکڑ کر باپو کھڑا تھا۔آہستہ آہستہ وہ ہاتھ آگے کرتا۔ہاتھ بھیگ جاتا تو پیچھے کر لیتا۔پھر سے ہاتھ آگے کرتا۔

ابا لکھ رہے تھے۔درمیان میں وہ چشمے میں سے ایک طرف دیکھتے، نتھنے سکوڑتے اور پھر لکھنے لگے۔

ابا برسات کہاں سے آتی ہے؟باپو نے بیچ ہی میں پوچھ لیا، ابا نے سنا ہی نہیں۔آسمان سے؟ہے نا؟باپو نے آسمان کی طرف دیکھتے ہوئے کہا۔ایسا لگا ابا نے ہامی بھری ہو۔آسمان میں کہاں رہتی ہے؟باپو کہاں رکنے والا تھا۔ابا نے نتھنے سکوڑے۔بادلوں میں ہی نا؟باپو نے اندازہ لگایا۔ہاں ابا بیچ ہی میں دہاڑے۔شاید ان کے بروقلم میں کوئی کچرا اٹک گیا تھا۔قریب ہی رکھے ہوئے گاؤ تکیے پر انہوں نے بروقلم کو آڑا ترچھا کھینچا۔لیکن بادل میں سے بارش کا پانی بہہ کیوں نہیں جاتا؟باپو کے ذہن میں ایک نئی بات سمائی۔

اور آج ہی بارش کیوں ہوئی؟کل کیوں نہیں ہوئی؟

نہیں ہوئی کل ابا زور سے بڑبڑائے۔وہ کیا بولے یہ انہیں خود سمجھ میں آیا کہ نہیں کون جانے۔وہ جھک کر لکھ ہی رہے تھے۔

ابا یہ بارش کا پانی کیا پیا جاسکتا ہے؟باپو کی اوک میں چھپر کا بہت سارا پانی جمع ہوگیا تھا۔

ہاں، پپو ابا بڑبڑائے۔کیا پیا جائے کسے پتا۔

باپو نے ایک بار ابا کی طرف دیکھا اور ہاتھ کا پانی پھینک دیا۔

پر یہ ساری پانی ندی میں جاتا ہے نا؟

ابا نے اوپر دیکھا۔آنکھیں دکھائیں ندی میں مت جاؤ سیلاب آیا ہوگا۔وہاں ابا غصے سے بولے۔پھر سے گردن جھکا کر لکھنے لگے۔

باپو ہنسا۔لیکن دل ہی دل میں ہنسا۔ابا کو سمجھا ہی نہیں کہ اس نے کیا پوچھا تھا۔ابا یہ ندی کا سیلاب سمندر میں جاتا ہے نا؟تھوڑی دیر بعد باپو نے پوچھا۔ابا کی پیشانی پربل پڑگئے اور وہ اوپر دیکھنے لگے۔منہ سے وہ کچھ بول رہے تھے۔چاردونی آٹھ اور پانچ تیرہ۔

لیکن ابا ندی کا پانی میٹھا اور سمندر کا پانی کھارا کیوں ہوتا ہے؟

ابا کے بڑبڑانے کی طرف باپو کا دھیان ہی نہیں تھا۔

ابا کا سارا حساب غلط ہوگیا۔انہوں نے قلم سے لمبی لمبی لکیریں کاغذ پر کھینچیں اور زور سے قلم کو جھٹکا۔

ابا کیا سمندر میں زبردست سیلاب آتا ہے؟اور وہ سیلاب کہاں جاکر ملتا ہے؟باپو نے سوال پوچھنے میں بڑی جلدی کی۔

ابا بالکل چڑگئے اور انہوں نے قریب ہی رکھی ہوئی موٹی چھڑی اٹھائی۔باپو کے بچے، اٹھتے ہو یا نہیں وہاں سے؟یا لگاؤں تمہاری پیٹھ پر؟کب سے خواہ مخواہ کی بڑبڑ لگا رکھی ہے۔سر دکھنے لگا میرا۔بارش، سمندر، مٹی اور شمشان خواہ مخواہ تمہیں یہ سب پوچھ کر کیا کرنا ہے۔اٹھو کتاب لے کر پڑھنے بیٹھو۔خواہ مخواہ ان نالائقوں کو سوالات کرنے ہیں۔

مرجھائے ہوئے چہرے کے ساتھ باپو گھر کے اندر بھاگ گیا۔اس کی سمجھ میں نہیں آیا کہ ابا ناراض کیوں ہوگئے۔ہوسکتا ہے انہیں یہ باتیں معلوم ہی نہ ہوں۔وہ کہاں ٹیچر ہیں۔باپو نے اپنے دل کو تسلی دی۔اتنے میں بادل بھی گرجنے لگے۔اس میں ابا نے آگے کیا کہا سنائی ہی نہیں دیا۔

رات کا وقت تھا۔اندھیرا پھیل چکا تھا کہ حویلی کے دروازے پر کسی نے زور زور سے دستک دی۔ایک بزرگ نے دروازہ کھولا تو باہر ایک نوجوان بے ہوش پڑا تھا۔بزرگ نے اسے اٹھایا اور نرم گدگدے بستر پر لاکر لٹا دیا۔نوجوان کو ہوش آیا تو اس کے سامنے سفید داڑھی والے ایک بزرگ بیٹھے تھے۔انہوں نے محبت اور شفقت بھرے لہجے میں سوال کیا

کیوں بیٹا، تم کس مصیبت میں پھنسے ہوئے ہو؟

نوجوان نے لجاجت سے بزرگ کے دونوں ہاتھ تھام لیے اور کہا خدا کے لئے مجھے اپنی پناہ میں لے لیجئے۔

بزرگ نے کچھ اور پوچھنا مناسب نہ سمجھا اور کہا

وہ سامنے والا کمرہ خالی ہے۔تم شوق سے اس میں رہو۔تم میرے مہمان ہو اور میں تمہاری پوری پوری حفاظت کروں گا۔

نوجوان یہاں آرام سے رہنےلگا۔بزرگ روزانہ صبح سویرے اسے کھانا دے کر کہیں باہر چلے جاتے اور شام ہوتے تھکے ہارے پریشان حالت میں واپس آجاتے۔ان کے چہرے کی دھول سے ایسا لگتا جیسے کوئی شکاری دن بھر شکار کی تلاش میں گھوم پھر کر رات کو مایوس گھر لوٹا ہو۔

نوجوان کو یہ معلوم نہ تھا کہ بزرگ ہر روز کہاں جاتے ہیں؟

ایک روز رات کو بزرگ اکیلے بیٹھے تھے۔نوجوان ان کے قریب پہنچا اور کہنے لگا۔آپ نے مجھے مہمان بنا کر اور میری حفاظت کا وعدہ کر کے مجھ پر بے حد احسان کیا ہے۔میرا دل چاہتا ہے کہ آپ کی اس مہربانی کے صلے میں آپ کے کسی کام آؤں۔آپ ہر روز صبح سویرے کہاں جاتے ہیں اور شام کو پریشان اور غمگین کیوں واپس آتے ہیں؟

یہ سن کر بزرگ کی آنکھوں میں آنسو آگئے۔انہوں نے کہا

بیٹے، یہ کہانی بڑی دردناک ہے۔تم اسے نہ ہی سنو تو اچھا ہے۔

نوجوان نے اصرار کیا۔نہیں بابا، میں آپ کی کہانی ضرور سنوں گا۔

بزرگ بولے۔اچھا تم ضد کرتے ہو تو سنو۔اس شہر کے گورنر کا نام ابراہیم ہے۔اس نے میرے اکلوتے بھائی کو جان سے مار ڈالا ہے۔میرا بھائی بے گناہ تھا۔میں ابراہیم کے خون کا پیاسا ہوں۔وہ گورنری چھوڑ کر بھاگ گیا ہے۔پولیس اس کی تلاش میں چھاپے مار رہی ہے۔خلیفہ نے اس کی گرفتاری کا انعام چالیس ہزار درہم مقرر کر رکھا ہے لوگ کہتے ہیں کہ وہ اسی شہر میں کہیں چھپا ہوا ہے۔میں ہر روز اسے ڈھونڈنے نکلتا ہوں۔مگر وہ میرے ہاتھ نہیں آتا۔ایک بار اسے پکڑ لوں، تو انعام بھی پاؤں، اور اپنے بھائی کے خون کا بدلہ بھی چکاؤں۔

یہ سنتے ہی نوجوان پر جیسے بجلی گر پڑی۔وہ سوچنے لگا

میں سانپ سے بچنے کے لئے گویا شیر کے بھٹ میں پہنچ گیا ہوں میرے میزبان نے میری جان بچائی ہے۔میری خاطر تواضع کی ہے۔میں اس کا شکر گزار ہوں، مگر اب نظر آرہا ہے کہ میں زیادہ دن اپنی جان نہیں بچا سکوں گا۔اس کے بعد نوجوان نے دل میں ٹھان لی کہ اپنی کم بخت زندگی کو بچانے کی اور کوشش نہ کروں گا۔وہ کئی مہینوں سے اپنی جان بچانے کے لئے مارا مارا پھر رہا تھا۔پولیس اسے تلاش کرتی ہوئی ایک گاؤں میں پہنچتی، تو وہ دوسرے گاؤں میں بھاگ جاتا۔اب اس کے سامنے کوئی اور راستہ نہ تھا کہ وہ پولیس سے بچنے کے لئے گاؤں سے نکل کر شہر چلا جائے۔کیونکہ شہر میں لوگ بہت زیادہ ہوتے ہیں اور اتنے لوگوں کی آبادی میں اسے پہچانے جانے کا ڈر بہت کم تھا۔

ایک رات وہ چھپتا چھپاتا اسی حویلی کے سامنے پہنچ گیا، جہاں یہ بزرگ رہتے تھے۔اسی بزرگ کے بھائی کا اس نے ناحق قتل کرا دیا تھا آج وہ اسی بزرگ کے سامنے بیٹھا ان کی دردناک کہانی سن رہا تھا۔بزرگ کی زبانی یہ کہانی سن کر نوجوان دل کڑا کر کے بول اٹھا

میرے بزرگ، میں ہی گورنر ابراہیم ہوں۔میں نے ہی آپ کے بھائی کا خون کیا ہے۔

بزرگ یہ سن کر مسکرائے اور بولے معلوم ہوتا ہے، تم اس جوانی کے عالم میں زندگی سے مایوس ہو چکے ہو جبھی تم اپنے آپ کو ابراہیم ظاہر کررہے ہو۔

نوجوان نے کہا۔نہیں نہیں بابا، میں اصلی ابراہیم ہوں۔یقین نہ آئے تو بے شک پولیس کو بلا لیجئے۔

بزرگ بولے تم اس وقت میرے مہمان ہو اور میری پناہ میں ہو۔اسلام کا حکم ہے کہ اپنے مہمان کی حفاظت کرو اور اسے کوئی تکلیف نہ آنے دو۔اس لیے بہتر ہے کہ اب تم روپوؤں کی یہ تھیلی لے لو اور یہاں سے چلے جاؤ، کہیں ایسا نہ ہو کہ میرا خون کھولنے لگے اور میں انتقام کے جذبے میں تمہیں قتل کردوں یا خلیفہ کے حوالے کر دوں۔

اس کے بعد بزرگ نے روپوؤں کی تھیلی پیش کرتے ہوئے نوجوان سے کہا۔تم جتنی جلدی ہو سکے یہاں سے چلے جاؤ۔

نوجوان نے کہا۔بابا، اب میں یہاں سے نہیں جاؤں گا۔آپ بہت نیک اور رحم دل انسان ہیں۔مجھ سے غلطی ہو گئی کہ میں نے آپ کے بھائی کا خون کیا۔اسلام میں خون کی سزا خون ہی ہے۔میں زیادہ دیر زندہ نہیں رہنا چاہتا۔آپ مجھے پکڑ کر خلیفہ کے سامنے پیش کردیں۔میں چاہتا ہوں کہ مجھے جلد سے جلد پھانسی کے تختے پر لٹکا دیا جائے۔

بزرگ کا دل یہ باتیں سن کر رحم کے جذبے سے بھر گیا۔انہوں نے کہا اسلام میں اس شخص کی بڑائی اور تعریف بیان کی گئی ہے، جو رحم دل اور نیک ہو اور اپنے دشمن کو معاف کردے۔

بزرگ کی اس بات پر نوجوان کی آنکھوں میں آنسو آگئے۔وہ ان کی طرف التجا بھری نظروں سے دیکھ رہا تھا کہ بزرگ فوراً بول اٹھے۔جاؤ میں نے تمہیں معاف کردیا۔

نوجوان یہ سن کر بزرگ سے لپٹ گیا۔انہوں نے اسے پیار سے تھپکی دی اور پھر اسے ساتھ لے کر خلیفہ کے محل کی طرف چل پڑے۔شام ہو چکی تھی۔جب وہ خلیفہ کے محل میں پہنچے، اس وقت خلیفہ محل کے چمن میں اپنے وزیروں کے ساتھ ٹہل رہا تھا۔ابراہیم کے چہرے کو دیکھتے ہی اسے غصہ آگیا، مگر بزرگ نے سرجھکاتے ہوئے سلام کیا اور کہنے لگے۔حضور، میں نے اپنے بھائی کے قتل کو معاف کردیا ہے۔اس کے بعد ابراہیم نے آگے بڑھ کر خلیفۂ وقت کے ہاتھ چوم لیے اوران سے وعدہ کیا کہ آئندہ زندگی میں وہ کبھی کسی پر ظلم نہیں کرے گا۔خلیفۂ وقت نے بزرگ کے کہنے پر ابراہیم کو معاف کردیا اور اسے دوبارہ کوفے شہر کا گورنر بنا دیا۔کہتے ہیں کہ گورنر ابراہیم نے باقی ساری عمر اللہ کی یاد میں گزاری، اور غریبوں کی بڑی خدمت کی۔

جانتے ہو بچو!اس خلیفہ کا کیا نام تھا؟اس کا نام تھا سفاح وہ بغداد کا خلیفہ تھا، جو کہا کرتا تھا کہ غریبوں سے انصاف کرو۔انصاف کا ہمیشہ بول بالا ہوتا ہے۔

اگر ہم بھی ایسی نیک باتوں پر عمل کریں، تو دنیا ہم کو کبھی نہ بھولے گی۔

نونی یوں تو بڑا اچھا بچہ تھا مگر اس میں ایک بات بہت بری تھی اور وہ بات یہ تھی کہ وہ ایک کام چور لڑکا تھا۔اس سے اگر کسی کام کو کرنے کا کہا جاتا تو وہ صاف منع کر دیتا تھا۔

اس کی امی باہر برآمدے میں بیٹھی سبزی کاٹ رہی ہوتیں اور اس سے کہتیں۔نونی بیٹے۔ذرا باورچی خانے سے مجھے تھوڑے سے لہسن لا دو۔تو وہ صاف منع کر دیتا۔میں نہیں لاؤں گا۔آپ خود ہی لے لیں اور اپنے کھیل میں ہی لگا رہتا۔

جب اسے پیاس لگتی تو وہ بیٹھے بیٹھے آواز لگاتا۔امی۔پیاس لگی ہے۔پانی لا دیجیے۔

اسکول کا کام وہ بہت مشکلوں سے کرتا تھا۔امی کے بار بار کہنے پر کام ختم کر بھی لیتا تو کتابوں کو بستے میں نہیں رکھتا تھا۔انھیں قالین پر ہی بکھرا چھوڑ دیتا۔اس کی امی کی نظر جب ان پر پڑتی تو وہ انھیں اٹھا کر اس کے بستے میں رکھتیں۔

چھٹی کے روز اس کے ابو ڈرائنگ روم میں بیٹھے ٹی وی دیکھ رہے ہوتے اور اخبار والا اخبار پھینک کر چلا جاتا تو وہ کہتے نونی۔شاباش۔ذرا دوڑ کر اخبار تو اٹھا لے آؤ۔

نونی جھٹ بہانہ بنا دیتا۔ابو۔باہر موٹا بلا بیٹھا ہے۔مجھے ڈر لگ رہا ہے۔ابو بےچارے خود جا کر اخبار اٹھا کر لے آتے۔

وہ اپنے اسکول کا کام بھی بہت نخروں سے کرتا تھا۔اسے اسکول جانا اچھا نہیں لگتا تھا۔اس کا دل چاہتا تھا کہ صبح دیر تک مزے سے سوتا رہے۔لیکن ابو کی ڈانٹ کے ڈر سے اسے اٹھنا پڑتا تھا۔اسکول پہنچ کر وہ اپنی ڈیسک بھی صاف نہیں کرتا تھا۔پھونکیں مار کر اس پر لگی گرد صاف کرنے کی کوشش کرتا۔اس کے سارے دوست اپنی ڈیسک میں رکھے ڈسٹر نکال کر اپنی اپنی ڈیسکیں صاف کر رہے ہوتے تھے۔وہ سوچتا کہ اگر امی اسکول میں بھی ہوتیں تو مزہ آ جاتا۔وہ ڈیسک بھی صاف کر دیا کرتیں۔

اگر کہیں کام چوری کا مقابلہ ہو رہا ہوتا تو کوئی کام نہ کرنے کی وجہ سے نونی کو پہلا انعام مل سکتا تھا۔

اب وہ چوتھی جماعت میں آ گیا تھا اور تقریباً آٹھ برس کا ہو گیا تھا۔اتنا بڑا ہونے کے باوجود اس میں کوئی کام کرنے کی عادت پیدا نہیں ہوئی تھی۔اس کا نتیجہ یہ نکلا کہ نہ تو اسے جوتوں کے تسمے باندھنے آئے اور نہ پینٹ شرٹ کے بٹن لگانے۔صبح اسکول جاتے ہوۓ وہ یونیفارم اور جوتے پہن کے بیٹھ تو جاتا تھا مگر بٹن لگانے اور تسمے باندھنے کے لیے اسے امی کا انتظار کرنا پڑتا تھا کیوں کہ وہ ناشتہ تیار کرنے میں مصروف ہوتی تھیں۔اس کے ابّو آفس جانے کی تیاری کر رہے ہوتے تھے اس لیے وہ اس کی کوئی مدد نہیں کرتے تھے۔

ایک روز صبح کے وقت اس کی امی نے کہا۔نونی بیٹے۔دلیے کا پیالہ میز پر رکھ دو۔میں توس سینک رہی ہوں۔

نونی نے کہا۔امی میری پینٹ کا بٹن نہیں لگا ہے۔اگر میں کرسی سے کھڑا ہوا تو وہ اتر جائےگی۔

یہ سن کر اس کی امی بے چاری خاموش ہو گئیں۔انھیں خود ہی دلیے کا پیالہ میز پر رکھنا پڑا۔

اس کے کوئی کام نہ کرنے کی عادت پختہ سے پختہ ہوتی جا رہی تھی۔اس کی امی بہت پریشان رہنے لگی تھیں۔وہ سوچتی تھیں کہ اس بری عادت سے چھٹکارا نہ پایا تو نونی بڑا ہو کر کیا کرےگا۔اس کے کام نہ کرنے کی عادت کی وجہ سے اسے بہت ساری دشواریوں کا سامنا کرنا پڑےگا۔انہوں نے اس سلسلے میں ایک روز اس کے ابّو سے بھی بات کی۔وہ تھوڑی دیر تو خاموشی سے کچھ سوچتے رہے پھر بولے۔بات تو فکر کی ہے۔ہم کوشش کریں گے کہ اس کی اس عادت کو ختم کروائیں۔

دفعہ اتوار کے روز نونی کی امی دوپہر کا کھانا پکانے میں مصروف تھیں۔نونی اپنے ابو کے ساتھ بیٹھا ٹی وی پر کارٹون دیکھ رہا تھا۔کارٹون کے دوران جب اشتہارات کا وقفہ آیا تو نونی نے اپنے ابو سے کہا۔ابو۔مجھے کارٹون دیکھنا بہت اچھا لگتا ہے۔میرا دل چاہتا ہے کہ میں ہر وقت کارٹون ہی دیکھتا رہوں۔

اس کے ابو نے مسکراکر کہا۔کارٹون تو ہوتے ہی مزے دار ہیں۔بچوں کے ساتھ ساتھ بڑوں کا بھی دل چاہتا ہے کہ ہر وقت انہیں دیکھتے رہیں۔مگر یہ بات ممکن نہیں ہے۔سب لوگ اگر ہر وقت ٹی وی کے آگے ہی بیٹھے رہیں گے تو پھر دوسرے کام کون کرےگا۔

ابو۔یہ بات تو آپ نے ٹھیک کہی۔اگر ہمارا دودھ والا، اخبار والا، خاکروب اور ہمارے گھر میں کام کرنے والی ماما یہ سب لوگ مزے سے بیٹھ کر کارٹون ہی دیکھتے رہیں تو پھر دودھ اور اخبار کون لائےگا۔ہمارے گھر کا کچرا کون اٹھائےگا، ہمارے گھر کی صفائی اور کپڑوں کی دھلائی کون کرےگا۔نونی نے کہا۔

اس کی بات سن کر اس کے ابو بڑے پیار سے بولے۔ہمارے نونی نے تو بہت اچھی بات کی ہے۔نونی تو بہت سمجھدار بچہ ہو گیا ہے۔

ابو کے منہ سے اپنی تعریف سن کر نونی خوش ہو گیا۔اس نے مزید کہا۔اور ابو اگر آپ بھی ہر وقت کارٹون ہی دیکھتے رہیں تو پھر آفس کیسے جائیں گے۔آفس نہیں جائیں گے تو آفس والے پیسے بھی نہیں دیں گے۔اگر پیسے نہیں ملے تو ہمارے گھر کا خرچہ کیسے چلےگا۔

بالکل اس کے ابّو نے سر ہلا کر کہا۔اگر تم غور کرو تو دنیا کے بہت سارے انسان ہمارے لیے کسی نہ کسی کام میں مصروف رہتے ہیں۔کوئی ہمارے لئے کپڑے بنا رہا ہے تو کوئی جوتے، کوئی ہمارے اسکول کی کاپیاں کتابیں پرنٹ کر رہا، کوئی ان کاپیوں کتابوں کو رکھنے کے لیے بستے تیار کر رہا ہے اور کوئی بچوں کے کھیلنے کے لیے طرح طرح کے کھلونے بنا رہا ہے۔کسان ہمارے لیے اناج اور سبزیاں اگاتے ہیں۔مزدور ہمارے رہنے کے لیے گھر بناتے ہیں۔غرض کہ اس طرح کے کاموں کی اتنی مثالیں ہیں کہ ہم انھیں گنتے گنتے تھک جائیں اور وہ ختم نہ ہوں۔جو لوگ ہمارے لیے اتنے بہت سے کام کر رہے ہیں ہمیں ان کا احسان مند ہونا چاہیے۔

ابو کی بات سن کر نونی سوچ میں پڑ گیا تھا۔اس نے کہا اور ابو۔امی بھی صبح سے رات تک گھر کے کاموں میں لگی رہتی ہیں۔ان کی وجہ سے ہمیں تمام چیزیں ریڈی ملتی ہیں۔ان کی تو اگر طبیعت بھی خراب ہو تب بھی وہ کاموں میں مصروف رہتی ہیں تاکہ ہمیں کوئی تکلیف نہ ہو۔

یہ تو ہے۔ماشااللہ تمہاری امی بہت ہمت والی ہیں۔ایسی ہی ہمت والی تمام بچوں کی مائیں ہوتی ہیں۔انھیں گھر کے بہت سے کام کرنا پڑتے ہیں۔اچھا اب تم مجھے یہ بتاؤ کہ ہم نے جو یہ تمام باتیں کی ہیں ان سے ہمیں کیا سبق ملا ہے؟

نونی نے تھوڑا شرماتے ہوۓ کہا۔جب اتنے سارے لوگ ہمارے کاموں میں مصروف ہیں تو ہمیں بھی چاہیے کہ ہم بھی کام کیا کریں تاکہ جیسے ان کے کاموں سے ہمیں فائدہ پہنچتا ہے ہمارے کاموں سے انھیں بھی پہنچے۔

شاباش۔اس کے ابّو نے خوش ہو کر کہا۔بچے تو چھوٹے ہوتے ہیں۔وہ بڑے بڑے کام تو کر نہیں سکتے۔لیکن یہ ضرور کر سکتے ہیں کہ گھر کے کاموں میں اپنی امی اور بھائی بہنوں کی تھوڑی بہت مدد کریں۔خود یونیفارم اور جوتے وغیرہ پہن لیں۔اپنے بستوں میں خود ہی کاپیاں کتابیں اور دوسری چیزیں سنبھال کر رکھ لیں۔اپنے جوتوں پر پالش کرلیں۔پیاس لگے تو خود ہی اٹھ کر پانی پی لیں۔اسکول سے آکر یونیفارم کو ہینگروں میں ٹانگ کر احتیاط سے الماری میں رکھ دیں۔کھانا کھانے کے بعد برتنوں کو کچن میں لے جاکر رکھ دیں۔اس کے علاوہ ایسے ہی دوسرے چھوٹے موٹے کام جو وہ بڑی آسانی سے کر سکتے ہیں، انھیں کریں۔انھیں اگر بچپن سے ہی چھوٹے چھوٹے کام کرنے کی عادت ہوگی تو وہ بڑے ہو کر بڑے بڑے کام بھی کر سکیں گے۔یہ بات یاد رکھنے کی ہے کہ ایک اچھا اور ذمہ دار انسان ہر وقت کسی نہ کسی کام میں مصروف رہتا ہے۔

ابو کی باتوں کا نونی کے دل پر بہت اثر ہوا تھا۔اتنے میں اس کی امی کی آواز آئ۔کھانا تیار ہو گیا ہے۔آپ لوگ ہاتھ دھو کر ٹیبل پر پہنچ جائیں۔

ان کی بات سن کر نونی جھٹ کچن میں پہنچا۔اپنے ہاتھ دھوئے۔اس کی امی خالی پلیٹیں اور چمچے ٹیبل پر رکھنے جارہی تھیں۔نونی نے کہا۔امی۔آپ کھانا نکالئے۔یہ چیزیں میں ٹیبل پر رکھوں گا۔

اس کی بات سن کر اس کی امی حیرت زدہ رہ گئیں۔نونی نے ان کے ہاتھوں سے پلیٹیں اور چمچے لیے اور انھیں ٹیبل پر رکھ آیا۔اس کی امی جب سالن کا ڈونگہ لے کر وہاں پہنچیں تو وہ دوڑ کر گلاسوں کا اسٹینڈ اور فرج میں سے پانی کی ٹھنڈی بوتل لے آیا اور انھیں میز پر رکھ دیا۔

یہ سب دیکھ کر نونی کے ابو بیٹھے مسکرا رہے تھے۔نونی کی امی نے اس کے سر پر پیار سے ہاتھ پھیرتے ہوۓ کہا۔نونی۔مجھے تو اپنی آنکھوں پر یقین نہیں آ رہا۔یہ میں کیا دیکھ رہی ہوں۔

امی۔ابو نے مجھے بتایا ہے کہ دنیا کے بہت سارے لوگ ہمارے لیے ہر وقت کسی نہ کسی کام میں مصروف رہتے ہیں اور ہماری سہولت کے لیے مختلف چیزیں بناتے رہتے ہیں۔ان ہی کی وجہ سے ہمارے گھر میں طرح طرح کی چیزیں ہیں جن سے ہم آرام اٹھاتے ہیں۔کام کرنا بہت اچھی بات ہے۔ہمارے کاموں کی وجہ سے دوسروں کو آرام ملتا ہے۔آج کی بعد میں بھی کام کیا کروں گا۔یہ میری غلطی تھی کہ پہلے میں کچھ بھی نہیں کرتا تھا اور اپنے سارے کام آپ سے کرواتا تھا۔

نونی بیٹا۔میں خوش ہوں کہ تمہیں اپنی غلطی کا احساس ہو گیا ہے اور تم کام کی اہمیت سے واقف ہو گئے ہو۔ابھی تو تم چھوٹے ہو، بڑے ہوکر تمہیں کام کی اہمیت کا مزیداندازہ ہوگا۔ہمیں یہ بات ہمیشہ یاد رکھنا چاہیے کہ ہمارے کام کرنے سے نہ صرف ہمیں بلکہ دوسرے لوگوں کو بھی فائدہ پہنچتا ہے۔اپنے کسی عمل سے دوسروں کو فائدہ پہنچانا نیکی کا کام ہے۔

اب آپ کو مجھ سے کسی کام کا کہنا نہیں پڑا کرےگا۔میں خود سے ہی سارے کام کیا کروں گا۔نونی نے کہا۔اس کی بات سن کر اس کی امی کے چہرے پر مسکراہٹ آ گئی۔

مونگی ایک موچی تھا۔اس کی دکان گاؤں میں تھی۔وہ روزانہ صبح دکان کھولتا، دن بھر گاؤں والوں کے پھٹے پرانے جوتوں کی مرمت کرتا اور جب شام ہوتی تو دکان بند کر کے گھر چلا آتا۔چونکہ وہ بہت غریب تھا اس لیے اس کی دکان نہایت ٹوٹی پھوٹی حالت میں تھی۔اس کے پاس اتنے پیسے ہی نہیں تھے کہ دکان کی مرمت کروا سکتا۔بارشوں میں اس کی چھت ٹپکنے لگتی تھی اور دکان میں موجود سامان بھیگ جاتا تھا۔اس نے سوچ رکھا تھا کہ جیسے ہی اس کے پاس کچھ پیسے جمع ہوں گے، وہ سب سے پہلے دکان کی مرمت کروائے گا۔

ایک روز صبح جب وہ اپنی دکان پر جانے کے لیے بیدار ہوا تو اس کی بیوی لالی بولی۔لکڑیاں ختم ہو گئی ہیں۔میں آٹا گوندھ کر رکھتی ہوں۔تو جلدی سے لکڑی والے سے مجھے لکڑی لادےتاکہ میں ناشتہ بناؤں۔

مونگی نے دو چھپکے پانی کے منہ پر مارے اور گاؤں کی لکڑیوں کی ٹال کی جانب روانہ ہوگیا۔جب وہ لکڑیوں کی ٹال پر پہنچا تو وہ بند تھی۔اس کے پڑوس میں بھوسے والے کی دکان تھی۔بھوسے کی دکان کا مالک مونگی کا دوست تھا۔اس نے بتایا کہ ٹال والا کل شہر گیا تھا اور آج دوپہر تک واپس آئے گا۔

مونگی نے سوچا کہ اگر لکڑیاں نہیں ملیں تو پھر لالی ناشتہ کیسے تیار کرے گی۔یہ سوچ کر اس نے جنگل جانے کی ٹھانی تاکہ وہاں سے کچھ لکڑیاں لے کر گھر چلا جائے۔جنگل بالکل قریب تھا۔وہ جنگل کی طرف چل پڑا۔اس کے پاس کلہاڑی تو تھی نہیں کہ وہ لکڑیاں کاٹتا۔اس لیے جنگل میں پہنچ کر اس نے بہت ساری خشک جھاڑیاں جمع کر لیں۔پھر ان کا گٹّھا بنایا اور اس گٹّھے کو اٹھا کر گھر کی طرف چل دیا۔

ابھی وہ تھوڑی ہی دور گیا تھا کہ سامنے سے اس کو ایک ننھا منا بونا آتا دکھائی دیا۔وہ اپنے پاؤں گھسٹ گھسٹ کر آہستہ آہستہ چل رہا تھا۔مونگی کو لگا کہ اس کے پاؤں میں تکلیف ہے۔مونگی ایک رحمدل آدمی تھا۔بونے کے پاؤں کی تکلیف کا خیال دل میں آیا تو اس نے اس کی مدد کرنے کی ٹھانی۔اس نے جھاڑیوں کا گٹھا زمین پر رکھا اور بونے کے قریب آنے کا انتظار کرنے لگا۔

بونا جب اس کے قریب پہنچا تو مونگی نے کہا۔ایسا معلوم دیتا ہے جیسے تمھارے پاؤں میں تکلیف ہے۔کیا میں تمہاری مدد کرسکتا ہوں؟۔

بونے نے کہا۔میرے پاؤں میں کوئی تکلیف نہیں ہے۔دراصل میں نے جو جوتے پہن رکھے ہیں وہ میرے پاؤں سے بہت بڑے ہیں۔میں تیز تیز چلنے کی کوشش کرتا ہوں تو یہ پاؤں سے اتر جاتے ہیں۔

مونگی نے اس کی بات سن کر اس کے پیروں پر ایک نظر ڈالی۔بونے کے پاؤں تو چھوٹے چھوٹے سے تھے مگر اس نے جوتے اتنے بڑے پہنے ہوئے تھے جیسے خود مونگی پہنتا تھا۔اتنے بڑے جوتے پہننے کی وجہ سے ہی بونا زمین پر پاؤں گھسٹ گھسٹ کر چل رہا تھا۔

مونگی نے کہا۔اتنے بڑے جوتے پہن کر چلنا پھرنا بہت تکلیف دہ کام ہے۔یہ جوتے تو بہت بڑے ہیں۔تمہیں کہاں سے ملے؟۔

بونے نے جواب دیا۔میں بونوں کی دنیا میں رہتا ہوں۔ہماری دنیا سامنے والے پہاڑوں کے پیچھے ہے۔میرا کسی کام سے تمہاری دنیا میں آنا ہوا۔یہاں پہنچنے کے لیے پہلے تو مجھے پہاڑ پر چڑھنا پڑا اور پھر اترنا بھی پڑا۔اس وجہ سے میں بہت تھک گیا تھا۔میرے سامنے ایک جنگل تھا۔جنگل میں پہنچ کر تھوڑا سا آرام کرنے کی غرض سے میں ایک درخت کی ٹھنڈی چھاؤں میں گھاس پر لیٹ گیا۔اپنے جوتے اتار کر میں نے اپنے قریب ہی رکھ لیے تھے۔میری تھوڑی دیر کے لیے آنکھ لگ گئی تھی۔جب میں سو کر اٹھا تو میرے جوتے غائب تھے۔میں نے گھبرا کر ادھر ادھر دیکھا۔میری نظر سامنے درخت پر بیٹھے ایک بڑے سے بندر پر پڑی۔وہ دانت نکال کر مجھے دیکھ رہا تھا اور اس نے میرے جوتے پہنے ہوئے تھے۔میں اس کی طرف لپکا تو وہ درختوں کی شاخوں پر جھولتا ہوا وہاں سے غائب ہوگیا۔میں بہت پریشان تھا۔جنگل میں جا بجا کانٹے اور چھوٹی چھوٹی کنکریاں پڑی ہوتی ہیں۔میں بغیر جوتوں کے ان پر چل بھی نہیں سکتا تھا۔لیکن مجبوری تھی۔میں نے اپنا سفر پھر شروع کیا۔ابھی میں تھوڑی ہی دور گیا تھا کہ ایک جگہ مجھے جھاڑیوں میں یہ جوتے پڑے نظر آئے۔شاید کسی قافلے نے وہاں پڑاؤ ڈالا تھا کیوں کہ وہاں پر بہت سے مٹی کے ٹوٹے ہوئے برتن اور دوسری اشیا بھی پڑی ہوئی تھیں۔یہ جوتے پھٹے پرانے تھے مگر میں نے انہیں غنیمت جانا اور انہیں پہن کر اپنے سفر پر روانہ ہوگیا۔

مونگی نے کہا۔یہ جوتے تو بہت ہی تکلیف دہ ہیں۔مگر فکر کی بات نہیں۔تم میرے ساتھ چلو۔میں جوتے بناتا ہوں۔آج میں اپنا کام نہیں کروں گا۔تمھارے لیے سبک اور خوب صورت سے جوتے بناؤں گا۔انھیں پہن کر تم بہت آرام محسوس کرو گے۔

اس کی بات سن کر بونا کچھ فکرمند ہو گیا اور بولا۔میں تو بونوں کی دنیا میں رہتا ہوں۔میرے پاس وہیں کے پیسے ہیں۔مگر یہ پیسے تمہاری دنیا میں نہیں چلیں گے۔

یہ کہہ کر بونے نے اپنی جیب میں ہاتھ ڈال کر بونوں کی دنیا کے پیسے نکال کر مونگی کو دکھائے۔مونگی نے دیکھا کہ اس کی ہتھیلی پر پیتل کے بنے ہوئے چھوٹے بڑے چوکور ٹکڑے رکھے تھے۔ان پر نہ تو کوئی تصویر تھی اور نہ ہی کچھ لکھا ہوا تھا۔

مونگی ایک اچھا آدمی تھا۔اس نے بونے سے کہا۔ہاں اس طرح کے پیسے ہمارے یہاں نہیں چلتے۔لیکن میں تمھارے لیے پھر بھی جوتے بناؤں گا۔تم پیسوں کی طرف سے فکر مت کرو۔سمجھنا وہ جوتے میری طرف سے تمھارے لیے ایک تحفہ ہوں گے۔

بونا یہ سن کر خوش ہوگیا۔مونگی اسے ساتھ لے کر گھر آیا اور جنگل سے لائی ہوئی جھاڑیوں کا گٹّھا چولہے کے پاس رکھ دیا۔مونگی کے ساتھ ایک بونے مہمان کو دیکھ کر لالی نے جلدی سے چولہا جلایا اور ناشتہ تیار کرنے لگی۔

ناشتے کے بعد مونگی بونے کو لے کر اپنی دکان پر آیا اور اس کے جوتے بنانے میں مصروف ہوگیا۔دوپہر تک جوتے تیار ہوگئے تھے۔وہ نہایت نرم و ملائم کھال سے بنے تھے اور بونے کی پنڈلیوں تک لمبے تھے۔

بونے نے انھیں پہن کر دیکھا تو خوش ہوگیا اور بولا۔مونگی۔تمہارا بہت بہت شکریہ۔تم نے بہت خوب صورت اور آرام دہ جوتے بنائے ہیں۔تم ایک بہت اچھے انسان ہو۔میں تمہیں ہمیشہ یاد رکھوں گا اب میں چلتا ہوں تاکہ رات ہونے سے پہلے اپنے گھر پہنچ جاؤں۔

مونگی نے اسے خدا حافظ کہا اور دوبارہ اپنے کام میں مصروف ہوگیا۔

اس بات کو بہت دن ہوگئے۔مونگی اس بونے کو بھول بھال گیا تھا۔اچانک ایک روز رات کو اس کے گھر کے دروازے پر دستک ہوئی۔مونگی نے دروازہ کھولا اور یہ دیکھ کر حیران رہ گیا کہ وہ ہی بونا اس کے دروازے پر کھڑا ہے۔سامنے ایک چھوٹی سی بگھی کھڑی تھی۔بونا اسی بگھی میں سوار ہو کر آیا تھا۔

وہ بونے کو لے کر گھر میں آیا۔لالی بھی بونے کو دوبارہ اپنے گھر میں دیکھ کر بہت خوش ہوئی۔اس نے گڑ کے میٹھے چاول بنائے تھے۔اس نے وہ چاول بونے کے آگے رکھے۔بونے کو میٹھے چاول بہت پسند تھے۔اس نے لالی کا شکریہ ادا کیا اور چاول کھانےلگا۔

کھانے کے بعد اس نے مونگی سے کہا۔مونگی تمہارے بنائے ہوئے جوتوں کی میرے ملک میں ہر طرف دھوم مچ گئی ہے۔وہاں کے تو سب لوگ چاول، میزری یا پھر گندم کے سوکھے پودوں سے بنے ہوئے جوتے پہنتے ہیں۔ایسے شاندار چمڑے کے بنے ہوئے خوب صورت جوتے انہوں نے کبھی نہیں دیکھے تھے۔ان جوتوں کی خبر شاہی محل میں بھی پہنچ گئی ہے۔ہمارے بادشاہ نے مجھے تمھارے پاس بھیجا ہے اور کہا ہے کہ تم ان کے، ملکہ کے اور ان کے بچوں کے جوتے بناؤ گے۔اسی لیے میں تمہیں لینے آیا ہوں۔بس اب چلنے کی تیاری شروع کردو۔ہمارا بادشاہ اس کام کا تمہیں بہت سا انعام دے گا۔

بونے کی باتیں سن کر مونگی کو بہت خوشی ہوئی۔اس نے کہا۔ہاں ہاں۔میں ضرور تمھارے ساتھ چلوں گا۔اسی بہانے میں بونوں کی دنیا بھی دیکھ لوں گا۔سنا ہے بونوں کی دنیا بہت خوب صورت ہے۔سب لوگ بہت پیار محبّت سے رہتے ہیں۔

مونگی۔تم نے ٹھیک سنا ہے۔ہماری دنیا کے لوگ بہت اچھے ہیں۔بالکل تمہاری اور تمہاری بیوی کی طرح۔تم نے بھی تو میرے ساتھ بہت اچھا سلوک کیا تھا۔میرے پاس تمہیں دینے کے لیے ایک پیسہ بھی نہیں تھا اس کے باوجود بھی تم نے مجھے جوتے بنا کر دئیے۔تمہاری بیوی بھی بہت اچھی ہے۔اس نے بھی میری بہت خاطر مدارت کی تھی۔بونے نے کہا۔

مونگی اس کی بات سن کر بولا۔ہم نے جو کیا تھا وہ ہمارا فرض تھا۔ویسے بھی کسی کے کام آنا بہت اچھی بات ہے۔

بونے نے اپنی جیب سے سونے کی چند چھوٹی چھوٹی ڈلیاں نکال کر مونگی کو دیں اور بولا۔یہ سونے کی ڈلیاں ہمارے بادشاہ نے تمھارے لیے بھجوائی ہیں تاکہ انہیں بیچ کر تم جوتے بنانے کے لیے چمڑہ اور دوسری چیزیں خرید سکو۔اس کے علاوہ تمہیں ایک گھوڑا بھی خریدنا پڑے گا۔اس پر بیٹھ کر ہی تم ہمارے ملک جا سکو گے۔وہ پہاڑوں کے پیچھے ہے اور یہاں سے کافی فاصلے پر ہے۔بس اب تم تیاری شروع کردو۔میں ایک ہفتے بعد پھر آؤں گا اور تمہیں اپنے ساتھ لے جاؤں گا۔

یہ کہہ کر بونا اپنی سنہری بگھی میں بیٹھ کر وہاں سے روانہ ہوگیا۔بگھی میں ایک چھوٹا سا گھوڑا جْتا ہوا تھا۔بونا بگھی پر سوار ہوگیا تو گھوڑا ہلکی سی آواز میں ہنہنایا، سر گھما کر مونگی کو دیکھا اور پھر روانہ ہوگیا۔

مونگی نے جب سونے کی ڈلیاں لالی کو دکھائیں تو وہ بھی بہت خوش ہوئی اور بولی۔مونگی میں انہیں سنبھال کر رکھ دیتی ہوں۔ان سے تمہیں ایک گھوڑا اور جوتے بنانے کے لیے سامان خریدنا ہوگا۔

مونگی نے اب اپنے سفر کی تیاریاں شروع کر دی تھیں۔اس نے نرم و نازک چمڑہ، نئے اوزار، ریشمی دھاگا اور جوتے بنانے میں کام آنے والی دوسری چیزیں خریدیں۔اس نے سواری کے لیے ایک گھوڑا بھی خرید لیا تھا۔اسے اس بات کی بہت خوش تھی کہ اس کے کام کو بونوں کی دنیا میں بھی پسند کیا گیا تھا۔

اب اسے بونے کی آمد کا انتظار تھا۔آخر خدا خدا کرکے ایک ہفتہ گزرا اور ایک صبح بونا اپنی بگھی میں سوار اس کے گھر آ پہنچا۔مونگی تو تیار ہی بیٹھا تھا۔اس نے لالی کو خدا حافظ کہا اور بونے کے ساتھ چل پڑا۔بونے کی بگھی آگے آگے تھی اور مونگی اپنے گھوڑے پر سوار اس کے پیچھے چلا آ رہا تھا۔

اونچے اونچے پہاڑوں کو عبور کرکے وہ ایک میدان میں پہنچے۔میدان ختم ہوا تو سامنے کسی شہر کے آثار نظر آئے۔اسی شہر میں بونا رہتا تھا۔

مونگی جب شہر میں داخل ہوا تو اس نے بہت سے چھوٹے چھوٹے خوب صورت گھر دیکھے۔وہاں پر خوب چہل پہل نظر آ رہی تھی اور چھوٹے چھوٹے بونے رنگ برنگے لباسوں میں ملبوس اپنے اپنے کاموں میں مصروف تھے۔

ان کے جانور بھی ان ہی کی طرح چھوٹے تھے۔مونگی کو گلیوں میں مرغیاں بھی نظر آئیں۔ان مرغیوں کا قد چوزوں جتنا تھا اور وہ بھاگتی پھر رہی تھیں۔مونگی انھیں دیکھ کر سوچنے لگا کہ جانے ان کے چوزے کتنے بڑے ہوتے ہوں گے۔

وہاں اسے پھلوں کے درخت بھی نظر آئے۔وہ تھے تو درخت مگر جھاڑیوں جتنے تھے اور پھلوں سے لدے ہوئے تھے۔ان میں لگے سیب بیروں جتنے تھے اور کیلے مونگی کی چھوٹی انگلی کے برابر تھے۔یہ ہی حال ان پر بیٹھے پرندوں کا تھا۔چڑیاں بھونروں جتنی تھیں اور کائیں کائیں کرتے کوے چھوٹی چڑیوں کے جتنے تھے۔یہ تمام چیزیں دیکھنے میں مونگی کو بڑا مزہ آ رہا تھا۔

بونا مونگی کو لے کر ایک بہت ہی خوب صورت اور بڑی سی عمارت کے پاس لایا۔یہ بادشاہ کا محل تھا۔یہ محل اتنا بڑا تھا کہ مونگی تھوڑا سا جھک کر اس میں داخل ہوگیا۔محل کے اندر بادشاہ اور ملکہ اپنے بہت سے شہزادوں اور شہزادیوں کے ساتھ بیٹھے ہوئے تھے۔

مونگی نے ادب سے بادشاہ اور ملکہ کو سلام کیا۔بونے نے مونگی کا تعارف ان لوگوں سے کروایا۔

بادشاہ نے کہا۔مونگی۔ہمیں خوشی ہے کہ تم اپنے کام میں بہت ماہر ہو۔ہم چاہتے ہیں کہ تم ہمارے، ملکہ کے اور بچوں کے جوتے تیار کرو۔

مونگی نے کہا۔جہاں پناہ۔میں آپ سب کے جوتے ضرور تیار کروں گا۔مجھے امید ہے کہ میرے بنائے ہوئے جوتے آپ کو ضرور پسند آئیں گے۔

محل کا ایک بڑا ہال مونگی کے حوالے کردیا گیا تھا۔مونگی وہاں بیٹھ کر اپنا کام کر سکتا تھا۔اس نے تھیلوں میں سے اپنا سامان نکال کر سامنے رکھا۔پھر بادشاہ، ملکہ اور ان کے بچوں کے پاؤں کی پیمائش کی اس کے بعد وہ اپنے کام میں مشغول ہوگیا۔

اس کے رہنے سہنے اور کھانے پینے کا بہت اچھا انتظام تھا۔وہ مسلسل آٹھ روز تک اپنے کام میں لگا رہا۔آٹھ روز گزرے تو تمام جوتے تیار ہوگئے تھے۔اس کے بنائے ہوئے جوتے اتنے خوب صورت تھے کہ بادشاہ اور ملکہ انھیں دیکھ کر دنگ رہ گئے۔ان کے شہزادے اور شہزادیوں نے جب انھیں پہن کر دیکھا تو وہ بھی بہت خوش ہوئے۔

مونگی کا کام ختم ہوگیا تھا اس لیے اس نے بادشاہ سے اپنے گھر جانے کی اجازت طلب کی۔بادشاہ نے اسے بہت ساری سونے کی ڈلیاں دیں۔اتنی ساری دولت پاکر مونگی بہت خوش تھا۔اس کا دوست بونا اسے دور تک چھوڑنے آیا تھا۔

مونگی گھر پہنچا اور ساری سونے کی ڈلیاں لالی کے حوالے کردیں۔مونگی نے ان ڈلیوں کو بیچ کر سب سے پہلا کام یہ کیا کہ اپنی ایک بہت اچھی سی دکان بنائی تاکہ وہ بارشوں کے موسم میں بھی اپنا کام اطمینان سے کرسکے۔جب یہ کام مکمل ہوگیا تو اس نے اپنا ایک اچھا سا گھر بھی بنا لیا۔اب اس کے دن پھر گئے تھے اور وہ اپنی بیوی لالی کے ساتھ ہنسی خوشی زندگی کے دن گزارنے لگا۔

اس طرح مونگی کو بونے سے اچھا سلوک کرنے اور اس کی مدد کرنے کا انعام مل گیا تھا۔

ایک دن اکبر بادشاہ روشنی جھروکے میں بیٹھے مخلوق کی آمدورفت کا تماشا دیکھ رہے تھے۔بیربل بھی حاضر تھا۔بادشاہ نے فرمایا۔بیربل!کچھ پہچان سکتے ہو۔ان میں سب سے زیادہ ماں باپ کے لاڈلے کون لوگ ہیں؟

آنے جانے والوں میں بعض فقیر محتاج بھیک مانگ رہے تھے اور بعض مزدور سر پر بوجھ اٹھائے چلے جا رہے تھے۔بیر بل نے ان لوگوں کی طرف اشارہ کر کے عرض کی۔جہاں پناہ!ماں باپ کے بڑے لاڈلے یہ لوگ ہیں۔

بادشاہ نے فرمایا۔یہ تم نے الٹی بات کہہ دی۔لاڈلوں کا مانگنے اور مزدوری کرنے سے کیا تعلق؟

بیر بل نے چوب دار بھیج کر ان میں سے چند فقیر اور چند مزدور بلوا لیے اور بادشاہ کے سامنے ان کے باپ دادا کا نام پوچھا۔تو معلوم ہوا۔کوئی کسی عہدہ دار کا بیٹا ہے، کوئی سوداگر کا، کوئی جاگیر دار کا، اور کوئی ساہوکار کا۔

ماں باپ نے لاڈ پیار میں تعلیم و تربیت پر توجہ نہ کی۔انہوں نے بری صحبتوں میں بیٹھ کر مکان، زمین، گھر کا زیور اور کپڑے تک بیچ کھائے۔اثاثہ ختم ہو چکا اور قرض بھی نہ ملا تو جو زیادہ لاڈلے تھے بھیک مانگنے لگے۔جو ذرا بھی غیرت رکھتے تھے وہ محنت مزدوری کرنے لگے۔مگر عادت نہ ہونے سے اس میں بھی ٹھوکر پر ٹھوکر کھا رہے ہیں۔

بادشاہ کو ان کی طرف سے تسلی ہوئی تو کہا۔اب کچھ ایسے لوگ بھی دکھاؤ جن سے ماں باپ نے کوئی لاڈ نہ کیا۔

بیر بل نے عرض کی۔جہاں پناہ!ان میں سے سب سے پہلے حضور۔پھر یہ خانہ زاد۔حضور کے والد بادشاہ تھے مگر انہوں نے حضور کی تعلیم و تربیت پر ایسی توجہ فرمائی، کہ گویا جہاں پناہ کو اپنی محنت سے روٹی کمانا ہے۔اور میں اگرچہ غریب کا بیٹا ہوں۔مگر میرے باپ نے بھی علم و عقل سکھانے میں کبھی بے موقع محبت سے کام نہ لیا۔نتیجہ یہ ہوا کہ حضور نے جس قدر ملک ورثے میں پایا تھا، آج خدا کے فضل و کرم سے اس سے چو گنا آپ کے زیر حکم ہے۔حالانکہ اگر حضور لاڈلے ہوتے تو اس میں بھی کمی آ جاتی اور فدوی کو حضوری کی عزت ملی تو حضور کی توجہ نے مصاحبوں میں شامل کر لیا۔پس اسی لیے داناؤں کا قول ہے کہ اولاد کو کھلائے سونے کا نوالہ اور دیکھے شیر کی نظر۔

دلی میں ایک بازار ہے، بازار سیتا رام۔محمد شاہ رنگیلے کے زمانے میں وہاں ساہو سیتا رام رہا کرتے تھے۔ساہو سیتا محمد شاہ رنگیلے کے شاہی خزانچی تھے اور لاکھوں کروڑوں کے مالک بھی۔انہیں کے نام پر بازارسیتا رام آباد ہوا۔ان کے بیٹے کی شادی تھی۔شادی بیاہ کے موقع پر ہندو گھرانے میں گنڈوڑے بانٹنے کا چلن تھا۔یہ چلن آج بھی ہے۔ان دنوں جب بیٹے کی شادی ہوتی تھی تو گنڈوڑے چاندی کے کٹوروں میں بانٹے جاتے تھے گنڈوڑوں کے اوپر کچھ لگایا جاتا تھا۔رئیسوں میں ایک دوسرے سے بازی مار لینے کی ایک دوڑ سی لگی رہتی تھی۔

لالہ سیتا رام جی اس سوچ میں بیٹھے تھے۔گنڈوڑوں پر کیا لگایا جائے۔اپنی ساکھ دیکھ کر وہ طرح طرح کی چیزوں کے متعلق سوچتے رہے۔پھر دل میں فیصلہ کر کے وہ اپنی ماں کے پاس گئے۔انہوں نے اپنے ہاتھوں سےخاندان کے خزانے میں اضافہ کیا تھا۔ہلکا سا فخر کا احساس بھی ان کے جسم میں سننی پیدا کر رہا تھا۔

وہ بہت سنبھل کر بولے۔اماں سوچ رہا ہوں کہ گنڈوڑوں کے سروں پر اشرفی لگا دی جائے۔

لالہ سیتا رام کے چہرے پر فخر کی ہلکی سی سرخی دوڑ گئی۔وہ سوچ رہے تھے کہ ان کی ماں یہ سن کر حیران رہ جائےگی کہ اس کے بیٹے کی آج اتنی شان و شوکت ہے کہ وہ گنڈوڑوں پر اشرفیاں چپکا کر برادری میں تقسیم کرائےگا۔

لالہ سیتا رام بھونچکے سے پاس پڑی کرسی پر بیٹھ گئے اور بوڑھی ماں اندر چلی گئی۔لالہ سیتارام بے قراری کے عالم میں بیٹھے یہی سوچتے رہے۔ماں اندر کیوں چلی گئی؟کیا اسے میری بات اچھی نہیں لگی!کہیں وہ یہ تو نہیں سوچ رہی کہ گھر کی نہ جانے کتنی اشرفیاں گنڈوڑوں کے ساتھ بٹ جائیں گی۔وہ ایک عجیب سی ادھیڑ بن میں بیٹھے رہے۔تقریباً دس پندرہ منٹ بعد ان کی ماں باہر آئی۔ہاتھ میں سونے کا ایک بڑا تھال تھا۔جس میں پانچ چھ گنڈوڑے رکھے تھے۔گنڈوڑے بہت پرانے تھے۔بالکل پتھر کی طرح سخت!

ماں نے گنڈوڑے لالہ سیتا رام کے سامنے رکھ دیئے اور کہا۔ہمارے خاندان کے بزرگ اتنی طرح کے گنڈوڑے پہلے ہی تقسیم کرا چکے ہیں۔اب کوئی نئی بات سوچی جائے تو ہم دونوں بیٹھ کر صلاح کرتے ہیں۔لالہ سیتا رام نے پرانے گنڈوڑوں کو اٹھا کر دیکھا۔کسی میں موتی جڑے تھے تو کسی میں دیگر جواہرات۔چند ایک میں سونے کی پرانی اشرفیاں اور مہریں لگی تھیں۔

ماں ٹکٹکی لگائے لالہ سیتا رام کی طرف دیکھتی رہی۔لالہ سیتا رام کی انا کی دیوار ایک جھٹکے سے گر پڑی۔انہیں پتہ لگا کہ ان سے بھی بڑھ کر امیر و کبیر تھے۔وہ سٹپٹاتے ہوئے ماں کی طرف دیکھنے لگے۔ان کی ماں اچانک مسکرا اٹھی۔بولی۔بیٹا!تمہیں تو کوئی ایسی چیز گنڈوڑوں پر لگانی چاہئے کہ دلی والے ہمیشہ تمہیں یاد رکھیں۔لالہ سیتا رام نے سوکھے گلے سے کہا۔تمہیں بتلاؤ، ماں اب کیا کیا جائے۔

بوڑھی ماں نے قریب آکر لالہ سیتارام کے سر پر ہاتھ پھیرتے ہوئے کہا۔بیٹا!امیروں کی اس دوڑ میں درمیانے لوگ ناحق پس جاتے ہیں۔ہمیں جھوٹی عزت اور کھوکھلے اہنکار کا ڈھونگ بھی کھائے جاتا ہے اور اپنی حیثیت سے باہر بھی کام کر جاتے ہیں میری صلاح یہ ہے کہ تم اس بار گنڈوڑوں پر کشمش لگاؤ۔سوکھے میوے کا پکھراج ہی تو ہے۔چھوٹے بڑے سب دم سادھے بیٹھے ہیں کہ دیکھو اب کی بار لالہ سیتا رام گنڈوڑوں پر کیا ٹانکتے ہیں اور تمہاری آج کی کرنی ہی کل کے رواج کی لکشمن ریکھا بن جائےگی۔

لالہ سیتا رام کے چہرے پر مسرت کی لہر دوڑ گئی۔ماں نے کہا۔اس میں تمہارا بڑا پن ہوگا بیٹا!آج سے یہ دوڑ بھی ختم ہو جائےگی۔دلی کے امیر اور غریب سب سکھ کا سانس لیں گے اور تمہاری ہمیشہ واہ واہ ہوگی۔

لالہ سیتا رام نے گنڈوڑوں پر کشمش ہی لگوائی۔جب گنڈوڑے بانٹے گئے تو لالہ سیتا رام نے یہ آواز بلند کہا۔میں نے گنڈوڑوں پر قدرت کا بیش قیمت جواہر لگوایا ہے۔سب جانتے ہیں کہ قدرت کی گود میں چھوٹے بڑے سب برابر ہیں۔

لالہ سیتا رام کے رواج کا آج بھی دلی میں چلن ہے۔امیر غریب سب گنڈوڑوں پر کشمش ہی ٹانک کر بانٹتے ہیں۔

بچوں۔۔۔ضد ایک ایسی فطرت انسانی کا نام ہے جو بڑوں میں ہو تو اکڑ اور بچوں میں پائی جائے تو ادا کہلاتی ہے اور اگر بوڑھاپے میں کی جائے تو عادت۔۔۔آج میں ایک ایسی ضد کا ذکر کرنا چاہتی ہوں جو مجھے بہت پسند آئی۔بچوں تم نے بھی روپیٹ کر اپنے بڑوں سے ضد کر کے کسی کو دیکھ کر روزہ رکھا ہوگا۔کیونکہ اپنے بڑوں کو یا پھر والدین کو دیکھ کر ہی آپ روزہ رکھنا نماز اور قرآن مجید پڑھنا سیکھتے ہیں۔میں آج تمہیں ایک روزیدار بچی کا مزیدار واقعہ سنانا چاہوں گی جو میری بیٹی نبیلہ یعنی شیبہ کا ہے جو آج خود دو پیاری بیٹیوں سامعہ اور خدیجہ کی ماں ہے۔پرسوں کی بات ہے۔میری نواسی سامعہ کا مسقط (عمان) سے فون آیا کہ وہ روزہ رکھنا چاہتی ہے اور ممی منع کر رہی ہیں تو میں ماضی کے سنہرے اوراق الٹنے لگی۔۔۔میں نے بیٹی شیبہ اور نواسی سامعہ کو بھی ساتھ میں شامل کر لیا آپ سب بھی شریک ہو جائیے۔یہ تب کی بات ہے جب شیبہ نصر اسکول خیریت آباد میں پڑھتی تھی جہاں اردو اور دینیات لازمی طور پر پڑھائی جاتی تھی۔دوسرے مذاہب کی لڑکیوں کو ان کی مادری زبان اور اخلاقیات پڑھنا لازمی تھا۔شیبہ روزانہ اپنے بھائیوں کے ساتھ روزہ رکھنا چاہتی تھیں مگر وہ روزے آج کل کی طرح بہت گرمی کے دنوں میں آئے تھے اس لئے میں نے منع کر دیا تھا۔بات آئی گئی ہوگی۔ایک دن جب شیبہ اسکول سے گھر واپس لوٹی تو سیدھی اپنے کمرے میں چلی گئی۔۔۔میں پریشان ہو گئی۔کیونکہ یہ اس کی عادت کےخلاف حرکت تھی۔وہ گھر آتے ہی کچھ نہ کچھ ضرور کھاتی تھی۔میں نے جاکر خیریت پوچھی تو بولی میں آج روزہ ہوں۔۔۔روزہ۔۔۔بولی۔آپ سب کے ساتھ ہی سحری میں نے بھی کی تھی نا۔مجھے یاد آیا کہ ہاں روز کی طرح وہ ہمارے ساتھ شامل تھی۔مگر اس گرمی میں روزہ۔شیبہ بولی میں جب ہی نیت کر لی تھی۔اس واسطے میں روزہ ہوں۔اب آپ سوچئے۔میری سمجھ میں کچھ نہیں آیا۔میں نے اپنی پکی سہیلیوں ارونا اور کلپنا کو فون کیا۔کلپنا نے بتایا اس کو پتہ ہے کہ کیونکہ میگھنہ شیبہ کی کلاس میٹ تھی۔ارونا نے کہا کہ وہ شوہر روی شرما اور بچوں اکشے اور لوہیت کے ساتھ روزے کے وقت پہونچ جائے گی۔کلپنا نے بتایا کہ ہم سموسے اور گجراتی ڈھوکلے لے کر آ رہے ہیں۔میں نے اسلم کو آل انڈیا ریڈیو فون لگایا۔تفصیل سنائی جلد گھر آنے کو کہا۔گھر میں امی اور باپو (میرے ساس سسرے) پریشان بھی تھے مگر خوش بھی کہ شیبہ نے روزہ رکھا ہے۔امان فراز اور سلمان بھی اسکول سے آئے تو یہ سن کر خوش ہوئے کہ آج شیبہ کا روزہ ہے۔شام ہوتے ہوتے سارا گھر میرے اور اسلم کے دوستوں اور ان کے افراد خاندان سے بھر گیا۔افطار کا وقت ہوا مسجد کا سائرن بجا۔شیبہ کا روزہ کھولنا تاریخ کا حصہ بن گیا۔حالانکہ اس دن سب کا روزہ تھا مگر لگا جیسے روزہ صرف شیبہ کا تھا۔ہمارے سارے دوست احباب نے شیبہ کے ساتھ روزہ کھولا۔یہ وہ دور تھا جب ہم ہندو یا مسلمان نہیں بلکہ انسان ہوا کرتے تھے۔مل جل کر رہتے تھے اور سارے عید تیوہار مل جل کر مناتے تھے کیونکہ خوشی کا مذہب سے نہیں دل سے واسطہ ہوتا ہے۔

کوئی لوٹا دے مجھے بیتے ہوئے دن

نادیہ کی نانی کی طبیعت اچانک خراب ہوگئی تھی اس لیے اس کی امی کو ان کے پاس جانا پڑگیا تھا وہ ایک قریبی شہر میں اپنے چھوٹے بیٹے کے ساتھ رہتی تھیں۔ان کے بیٹے کی ابھی شادی نہیں ہوئی تھی۔اگر وہ شادی شدہ ہوتا تو اس کی بیوی ان کی خدمت کرتی۔بیٹا تو کام پر چلا جاتا تھا اور وہ گھر میں اکیلی ہوتی تھیں۔بیماری میں ان کے پاس کسی کا ہونا بہت ضروری تھا۔اسی لیے نادیہ کی امی ان کے پاس چلی آئ تھیں تاکہ ان کی ٹھیک طرح سے دیکھ بھال ہوسکے۔امی کے ساتھ نادیہ بھی آجاتی مگر اس کو اسکول سے چھٹی لینا پڑتی اور اس کی پڑھائی کا حرج ہوتا۔

امی کے جانے کے بعد ان کے ابّا کے سر پر ایک دم سے پورے گھر کی ذمہ داری آ پڑی تھی۔وہ صبح سویرے اٹھ کر بچوں کے ناشتے کا انتظام کرتے، اسکول جانے کے لیے ان کی تیاریوں کا جائزہ لیتے اور ان کے جانے کے بعد گھر کو تالا لگا کر اپنے دفتر چلے جاتے۔تینوں بچے ایک ہی اسکول میں پڑھتے تھے اور ان کی واپسی بھی اسکول کی وین میں ایک ساتھ ہوتی تھی۔ان کے ابّا جان نے گھر کی ایک چابی انھیں بھی دے دی تھی اور انھیں اچھی طرح تاکید کر دی تھی کہ گھر آکر وہ کنڈی لگا کر اندر ہی رہیں۔

سلیم اور علیم کو اندازہ ہوگیا تھا کہ امی کے چلے جانے کی وجہ سے نادیہ اداس رہتی ہے۔وہ شام کو اس کی امی سے موبائل پر بات بھی کروا دیتے تھے اور وہ ہر روز اسے تسلی دیتی تھیں کہ وہ جلد ہی گھر آجائیں گی۔سلیم اور علیم دونوں بھائی اسے تنگ بھی نہیں کرتے تھے جیسا کہ امی کی موجودگی میں کرتے تھے بلکہ ہر وقت اس کی دلجوئی میں لگے رہتے تھے۔

ایک روز جب تینوں بچے اپنے ابّا جان کے ساتھ کچھ چیزیں خریدنے بازار گئے تو انہوں نے وہاں ایک آدمی دیکھا جس کے پاس چھوٹے بڑے کئی پنجرے تھے اور ان میں طرح طرح کےپرندے بند تھے۔ان ہی پنجروں میں انہوں نے بھورے، سفید اور سرخ رنگ کی ایک خوبصورت بلبل بھی دیکھی جس کے سر پر ایک تاج تھا اور اس کی خوبصورت سی دم بھی تھی۔علیم اور سلیم نے سوچا کہ یہ بلبل خرید کر گھر لے جائیں گے تاکہ نادیہ خوش ہوجائے اور امی کی واپسی تک اس کا دل بہلا رہے۔

ان کے ابّا جان کو علیم اور سلیم کی خواہش کا علم ہوا تو انہوں نے پرندے بیچنے والے سے بات کی اور بلبل کی قیمت معلوم کی۔

پرندے بیچنے والا باتونی آدمی لگ رہا تھا۔وہ بولا۔صاحب۔یہ تمام پرندے میں نے جال لگا کر پہاڑوں کے نزدیک کے جنگل سے پکڑے ہیں۔ان کو پکڑنے کے بعد مجھے ان کی بہت دیکھ بھال کرنا پڑتی ہے اور یہ کوئی آسان کام نہیں ہے۔شام کا وقت ہے، آپ سے کیا زیادہ پیسے لوں۔ویسے تو یہ بلبل پندرہ سو روپوں میں بھی سستی ہے ایک نظر ذرا اس کے تاج پر تو ڈالیے۔اسے میں نے آج ہی پکڑا ہے اس لیے یہ سہمی ہوئی ہے، رات ہوگی تو یہ چہچہائے گی اور اس کی خوبصورت اور سریلی آواز سن کر آپ کا دل خوش ہوجائے گا۔میں اس بلبل کے آپ سے صرف ایک ہزار روپے لونگا۔اس کے ساتھ یہ خوبصورت پنجرہ مفت میں دے دوں گا۔

ان کے ابّا جان نے بلبل خرید لی اور گھر چلے آئے۔سلیم اور علیم تو بلبل لے کر بہت خوش تھے۔مگر نادیہ کچھ چپ چپ سی تھی۔اپنی خوشی میں دونوں نے اس کی خاموشی کو کوئی خاص اہمیت نہیں دی۔گھر آکر انہوں نے بلبل کا پنجرہ برآمدے میں رکھ دیا۔بلبل پنجرے کے اندر ایک ہی جگہ چپ چاپ بیٹھی تھی۔

شائد اسے بھوک لگ رہی ہے۔سلیم بولا۔

میں اس کے لیے سیب، کیلا اور انگور لے کر آتی ہوں۔بلبلیں ان کا نرم گودا بڑے شوق سے کھاتی ہیں نادیہ نے کہا۔تھوڑی دیر میں وہ یہ چیزیں ایک چھوٹی سی کٹوری میں ڈال کر لے آئ۔اس کے ساتھ دوسری پیالی میں پانی بھی تھا۔سلیم نے پنجرے کا تھوڑا سا دروازہ کھول کر انھیں اندر رکھ دیا مگر بلبل نے آنکھ اٹھا کر بھی انھیں نہیں دیکھا اور اپنی جگہ سے ٹس سے مس نہ ہوئی۔اب تو بچوں کو بڑی تشویش ہوئی۔

شائد اس کا پہلے ہی سے پیٹ بھرا ہوا ہے۔علیم نے کہا۔چلو اب چل کر کھانے کی تیاری میں ابّا جان کا ہاتھ بٹاتے ہیں۔

اس کی بات سن کر سلیم اور نادیہ بلبل کو وہیں چھوڑ کر اس کے ساتھ چل پڑے تاکہ کچن میں اپنے ابّا جان کی مدد کریں۔تھوڑی دیر میں کھانا تیار ہوگیا۔تینوں بچوں نے مل کر دسترخوان لگادیا۔

جب سب لوگ کھانے سے فارغ ہوگئے تو وہ تینوں پھر پنجرے کے پاس آئے۔انھیں یہ دیکھ کر بڑی مایوسی ہوئی کہ بلبل نے ابھی تک کچھ نہیں کھایا تھا۔ان لوگوں کے سونے کا وقت ہونے لگا تھا۔حالانکہ کل اتوار کی چھٹی تھی مگر انھیں نو بجے تک سوجانے کی عادت تھی۔جلدی سونے کی وجہ سے وہ صبح بڑی آسانی سے جاگ جاتے تھے۔وہ لوگ اپنے اپنے بستروں پر آ کر لیٹ گئے اور سونے کی کوشش کرنے لگے۔اچانک نادیہ بولی۔میرے خیال میں بلبل اس وجہ سے پریشان ہے کہ اسے اپنے بچے یاد آ رہے ہونگے۔

اس کی بات سچ معلوم دیتی تھی۔اس کے دونوں بھائی بھی اس بات پر افسوس کرنے لگے۔

نادیہ نے پھر کہا۔آپ یہ دیکھیں کہ ہماری امی گھر میں نہیں ہیں تو نہ ہمارا کوئی کام ٹھیک سے ہو رہا ہے اور نہ ہمیں کسی چیز میں مزہ آرہا ہے۔ہم انھیں کتنا یاد کرتے ہیں۔ان سے موبائل پر بات ہوتی ہے تو وہ بھی یہ ہی کہتی ہیں کہ ہم سب بھی انھیں بہت یاد آتے ہیں۔ایسے ہی اس بلبل کے بچے بھی ہونگے۔وہ بھی اپنی ماں کو یاد کر رہے ہوں گے۔یہ موسم بلبلوں کے انڈے دینے کا اور پھر ان میں سے بچے نکلنے کا ہوتا ہے۔بچے انڈوں میں سے نکل آتے ہیں تو ان کی ماں اور باپ ان کی خبر گیری کرتے ہیں۔وہ دونوں انھیں چھوٹے موٹے پتنگے اور دوسرے کیڑے مکوڑے اور پھلوں کا گودہ وغیرہ لا کر کھلاتے ہیں۔ہم نے اس بلبل کو اپنی خوشی کے لیے خرید تو لیا ہے مگر اس کے بچوں کے متعلق کچھ نہیں سوچا۔بچوں کے ساتھ ساتھ اس کا نر بلبل بھی کتنا پریشان ہوگا کہ اس کی بلبل کہاں چلی گئی۔

یہ تو ہم نے سوچا ہی نہیں تھا۔سلیم گھبرا کر اٹھ بیٹھا۔انجانے میں ہم سے بڑی بھول ہوئی ہے۔پرندوں اور جانوروں کو قید کرکے رکھنا بہت بری بات ہے۔یہ آزاد رہیں تو خوش رہتے ہیں۔ہمیں کوئی حق نہیں پہنچتا کہ ان کی یہ آزادی چھینیں۔

اب ہمیں کیا کرنا چاہیے؟علیم نے پوچھا۔

کل اتوار ہے۔ہم ابّا جان کے ساتھ جنگل چلتے ہیں۔وہاں ہم کوشش کریں گے کہ اس بلبل کا گھونسلہ مل جائے۔اگر مل گیا تو اسے گھونسلے میں چھوڑ دیں گے۔ورنہ وہیں اڑا دیں گے۔وہ خود ہی اپنا گھونسلہ ڈھونڈ لے گی۔سلیم نے کہا۔علیم اور نادیہ نے اس کی بات سے اتفاق کیا اور سوگئے۔

اگلے روز ناشتے وغیرہ سے فارغ ہو کر انہوں نے اپنے ابّا جان سے اس بارے میں بات کی۔انھیں یہ سن کر بہت اچھا لگا کہ سلیم، علیم اور نادیہ بے زبانوں کا کتنا خیال رکھتے ہیں۔انہوں نے نہایت شفقت سے کہا۔تم لوگوں کی بات سن کر مجھے بہت خوشی ہوئی ہے۔یہ پرندے وغیرہ ہماری زمین کا حسن ہیں۔ان کی پیاری پیاری بولیاں سن کر دل کتنا خوش ہوتا ہے۔یہ فضا میں اڑتے ہوئے کتنے خوشنما معلوم دیتے ہیں۔ان کی بھی اپنی ایک زندگی ہوتی ہے۔اس زندگی میں یہ اپنے ساتھیوں اور بچوں کے ساتھ رہنے میں خوشی محسوس کرتے ہیں۔انہیں قید کر کے ان کی یہ خوشیاں کبھی چھیننا نہیں چاہییں۔الله تعالیٰ نے انہیں آزاد پیدا کیا ہے انہیں آزاد ہی رہنا چاہیے۔

یہ کہہ کر انہوں نے گاڑی نکالی اور بچوں کو بٹھا کر پہاڑوں کے قریب والے جنگل میں لے کرآئے۔جنگل بہت بڑا تھا اور اس میں طرح طرح کے بڑے بڑے درخت لگے ہوئے تھے۔ان میں بہت سارے پھلدار درخت بھی تھے جن میں قسم قسم کے پھل بھی لگے ہوئے تھے۔ان کی سمجھ میں نہیں آیا کہ وہ اس بلبل کا گھونسلہ کیسے تلاش کریں۔

اچانک ان کی نظر اسی شکاری پر پڑی جس سے انہوں نے یہ بلبل خریدی تھی۔وہ زمین پر اپنا جال لگا کر اس میں کسی پرندے کے آنے کا انتظار کر رہا تھا۔وہ اس کے پاس آئے۔ان کے ابّا جان نے اسے سلام کیا اور بولے۔بھائی ذرا ہماری مدد تو کرو۔تمہاری بہت مہربانی ہوگی کہ اگر تم اس جگہ کی نشاندہی کردو جہاں سے تم نے یہ بلبل پکڑی تھی۔بچے بہت پریشان ہیں۔کہتے ہیں کہ اس بلبل کے بچے اپنی ماں کو یاد کر رہے ہونگے اور اس انتظار میں ہوں گے کہ وہ ان کے لیے کچھ کھانے کے لیے لائے گی۔

آپ اسے آزاد کردیں گے تو آپ کے ایک ہزار روپے ضائع ہوجائیں گے۔وہ ہی ہزار روپے جن سے آپ نے کل اسے خریدا تھا۔پرندوں کے شکاری نے حیرت سے کہا۔

ہمیں اس کی پرواہ نہیں ہے۔ان کے ابّا جان نے کہا۔یہ بھی تو دیکھو کہ اگر یہ بلبل اپنے گھونسلے میں اپنے بچوں کے پاس پہنچ گئی تو کتنا اچھا ہوگا۔وہ معصوم بھوکے پیاسے مرنے سے تو بچ جائیں گے۔

میرا خیال ہے اس بلبل کا گھونسلہ اس آم کے پیڑ پر ہے۔کل میں نے اس درخت کے پاس جال لگایا تھا اور اس بلبل کو میں نے اسی درخت پر بیٹھے دیکھا تھا۔پرندوں کے شکاری نے کہا۔

وہ سب اس درخت تک آئے اور غور سے اس کی شاخوں کا جائزہ لینے لگے۔نادیہ بھی درخت کے ارد گرد گھوم کر بلبل کا گھونسلہ تلاش کرنے کی کوشش کر رہی تھی اور پھر اسے گھونسلہ نظر آ ہی گیا۔وہ ایک نہایت نفاست سے بنایا ہوا گھونسلہ تھا۔ایسے گھونسلے بلبلیں ہی بناتی ہیں۔وہ پیالے کی شکل کا تھا اور اس میں سے لمحہ بھر کو دو تین بلبل کے بچوں کے سر بھی نظر آئے تھے۔وہ گھونسلے میں بھوک سے تنگ آ کر اچھل کود کر رہے تھے۔اس نے اپنے ابّا جان کی توجہ اس طرف دلائی۔اس کے دونوں بھائی بھی وہاں پہنچ گئے۔ان کے ابّا جان نے ہاتھ میں پکڑے ہوئے پنجرے کا دروازہ کھولا۔وہ ہی بلبل جو کل سے ایک کونے میں اداس اور سہمی ہوئی بیٹھی تھی، کھلا دروازہ دیکھ کر پھرتی سے اپنی جگہ سے اٹھی اور باہر کی جانب اڑ گئی۔اس نے فضا میں ایک دو چکر لگائے اور پھر اپنے گھونسلے میں جا پہنچی۔نادیہ اور اس کے بھائی مسکرانے لگے۔

اب تو تم لوگ خوش ہو؟ان کے ابّا نے پوچھا۔

جی ابّا جان۔ہم بہت خوش ہیں۔نادیہ نے کہا۔

وہ شکاری بھی ان کے نزدیک کھڑا یہ منظر دیکھ رہا تھا۔وہ بولا۔میں ایک ان پڑھ اور جاہل آدمی ہوں مگر میں نے آج ان بچوں سے ایک سبق سیکھا ہے۔پرندے اور جانور بھی انسانوں کی طرح گھر بار والے ہوتے ہیں اور ان کے بھی چھوٹے چھوٹے بچے ہوتے ہیں۔ہمیں اپنے فائدے کے لیے نہ تو ان کا شکار کرنا چاہیے اور نہ ہی انہیں قید کرنا چاہیے۔یہ بھی ہماری طرح اپنے بچوں کی دیکھ بھال کرتے ہیں اور ان کے لیے دانہ دنکا لا کر انھیں کھلاتے ہیں۔میں آج کے بعد انہیں پکڑنے کا کام نہیں کروں گا۔اپنی روزی روٹی کمانے کے لیے میں کوئی اور کام کر لوں گا مگر اب جال لگا کر انہیں قید نہیں کروں گا۔

یہ کہہ کر شکاری اپنا جال سمیٹ کر وہاں سے چلا گیا۔شکاری کے اس فیصلے پر انھیں بہت خوشی ہوئی۔کچھ دیر بعد یہ سب بھی اپنے گھر جانے کے لیے روانہ ہوگئے۔وہ لوگ اپنی گلی میں پہنچے تو نادیہ کی خوشی سے ایک چیخ نکل گئی۔ان کے گھر کے آگے ایک ٹیکسی کھڑی تھی اور اس میں سے اس کی امی اپنے چھوٹے بھائی کے ساتھ اتر رہی تھیں۔وہ گاڑی رکتے ہی جلدی سے دروازہ کھول کر نیچے اتری اور بھاگ کر اپنی امی سے لپٹ گئی۔

پھر وہ سب گھر میں آئے۔ان کی امی نے انھیں بتایا کہ ان کی نانی اماں کی طبیعت بالکل ٹھیک ہوگئی ہے اس لیے وہ واپس آگئی ہیں۔امی کے آجانے سے سب لوگ خوش ہوگئے تھے۔دوپہر کے کھانے کا وقت ہوگیا تھا اس لیے ان کی امی کھانے کی تیاری میں لگ گئیں۔نادیہ ان کے ساتھ ساتھ تھی اور سوچ رہی تھی کہ اس کی امی کا یوں اچانک آجانا اس نیکی کا صلہ تھا جو انہوں نے بلبل اور اس کے بچوں کے ساتھ کی تھی۔یہ سوچ کر اس کے چہرے پر ایک مسکراہٹ آگئی۔

اختر ایک دن جنگل میں کھیل رہا تھا تواسے ایک گڑیا پڑی ہوئی ملی۔اس نے سوچا کیوں نہ گڑیا لے جاکر اپنی چھوٹی بہن نجمہ کودے دے۔وہ گڑیا دیکھ کربہت خوش ہوگی۔اس نے ایسا ہی کیا۔گڑیا اٹھالی اور اسے لے جاکراپنی چھوٹی بہن نجمہ کو دے دیا۔

نجمہ گڑیا دیکھ کر خوش تو ہوئی مگر زیادہ خوش نہیں ہوئی کیونکہ وہ گڑیا کافی میلی اور گرد سے اٹی ہوئی تھی۔نجمہ نے سوچا کہ اگروہ گڑیا کو نہلا دے تو صاف ہو جائےگی۔یہ سوچ کر نہلانے لگی۔مگر جیسے ہی اس نے گڑیا کے سر پر پانی ڈالا۔گڑیا یکایک ایک خوبصورت لڑکی میں تبدیل ہو گئی۔نجمہ پہلے توک چھ ڈری مگر پھر ہمت کرکے اس نے پوچھا کہ تم کون ہو؟اس لڑکی نے کہاکہ میرا نام شہزادی نیلم ہے۔میں ملک فارس کے بادشاہ کی لڑکی ہوں۔مگر تم لوگ کون ہو؟اورمیں یہاں کیسے آ گئی۔

نجمہ نے سے پوری کہانی سنائی کہ میرے بھائی جان گلی میں کھیل رہے تھے تو انہیں ایک گڑیا ملی وہ اسے اٹھاکر لائے۔میں نے دیکھا کہ گڑیا کافی خوبصورت ہے مگر بہت میلی ہے۔اس لئے میں نہلانے لگی۔لیکن میں نے جیسے ہی اس پر پانی ڈالا گڑیا غائب ہو گئی اور اس کی جگہ تم کھڑی ہو گئیں۔

تب شہزادی نے نجمہ کو اپنا حال سنایا۔اس نے کہا کہ میں ایک دن اپنے باغ میں تتلی پکڑ رہی تھی کہ میرے پاس ایک آدمی آ پہنچا۔اس کے بال اور داڑھی کافی بڑے بڑے تھے۔اسے دیکھ کر میں خوف زدہ ہو گئی۔اس نے کہا کہ شہزادی نیلم!تمہارے با بادشاہ ہیں۔ان کے پاس ہیرے جواہرات، سونا چاندی، ہاتھی، گھوڑے، فوج اور بہت کچھ ہے۔مگر پھر بھی میں تمہارے والد سے زیادہ طاقتور ہوں کیونکہ میں ایک جادوگر ہوں۔میں جادو کے اس زور سے تمہارے اس محل کو ایک جھونپڑی میں تبدیل کر سکتا ہوں۔پھر وہ قہقہہ لگانے لگا اور بولا میں تمہیں شہزادی سے ایک گڑیا بنا دیتا ہوں اورتم اس وقت تک گڑیا ہوگی۔جب تک کہ کوئی تمہارے سر پر پانی نہ ڈالےگا۔پھر مجھے کچھ یاد نہیں۔

اپنی داستان سنا کر وہ رونے لگی ور منت سماجت کرنے لگی کہ مجھے جلدی میرے محل میں پہنچا دو میرے ابا حضور اور امی جان مجھے تلاش کر رہے ہوں گے۔اختر قریب ہی کھڑا حیرت سے یہ سب دیکھ رہا تھا اس نے کہا کہ شہزادی نیلم آج رات تم یہاں ٹھہر جاؤ۔کل صبح میں تمہارے محل پہنچا دوں گا۔

آخر ایک رات وہاں رہنے کے لئے شہزادی نیلم تیار ہو گئی۔اختر نے جلدی جلدی ملک فارس جانے کی تیاری شروع کر دی۔صبح ہوتے ہی وہ شہزادی نیلم کے ساتھ ملک فارس روانہ ہو گیا۔

جب وہ ملک فارس پہنچا تو سنا کہ بادشاہ نے یہ اعلان کر رکھا ہے کہ جو بھی شخص شہزادی نیلم کاپتہ بتائےگا یا کھو ج لائےگا۔بادشاہ اسے اپنی سلطنت کا آدھا حصہ دے دےگا۔یا اس کی شادی شہزادی نیلم سے کر دی جائےگی۔

جب بادشاہ کو شہزادی نیلم کے آنے کی خبرہوئی تو وہ نہایت خوش ہوا اور پورے ملک میں خوشی کی لہر دوڑ گئی۔جب سپہ سالاروں نے شہزادی نیلم اور اختر کو بادشاہ کے سامنے پیش کیا تو بادشاہ نے اختر کو اپنے قریب بٹھایا اور کہا کہ تم نے میری بیٹی کومجھ تک پہنچایا ہے اس لئے میں تم سے بہت خوش ہوں اور آج سے تم اس محل کے خاص مہمان ہو۔میں نےاعلان کر رکھا تھا کہ جو شخص بھی شہزادی نیلم کو کھوج لائے گا اسے اپنی سلطنت کا آدھا حصہ دے دوں گا یا اس کی شادی شہزادی نیلم سے کر دی جائےگی۔تم شہزادی کو لائے ہو اس لئے تمہاری شادی شہزادی نیلم سے کر دی جائےگی اوراب جب تک تمہارے لئے الگ محل نہیں بن جاتا ہے تم اسی محل میں رہوگے۔

اختر نے کہا کہ بادشاہ سلامت لیکن میری امی اور میری چھوٹی بہن نجمہ میرے لئے بہت پریشان ہوں گی اور گھبرائیں گی۔بادشاہ نے کہاکہ تم ان کی فکر مت کرو۔میں ابھی سپاہیوں کو تمہارے ملک روانہ کرتا ہوں۔وہ انہیں یہاں لے آئیں گے اوراسی وقت چند سپاہی اختر سے اس کے شہر اور گھر کا پتہ معلوم کرکے اس کے ملک روانہ ہو گئے۔کچھ ہی دنوں کے بعد سپاہی اختر کی امی اور اس کی بہن نجمہ کو لے کر پہنچ گئے۔اختر اپنی امی اور نجمہ سے مل کر بہت خوش ہوا۔شہزادی نیلم بھی نجمہ سے مل کربہت خوش ہوئی۔

اس وقت تک اختر کے لئے الگ ایک محل بھی تیار ہو گیا تھا۔بادشاہ نے کہاکہ آج سے تم لوگ اس محل میں رہوگے۔مگر شہزادی نیلم نے کہا کہ ابا حضور میں اس محل میں اکیلی رہتی ہوں۔ہمارا کوئی بھی بھائی بہن نہیں ہے۔اکیلے کھیلنے میں میرا دل نہیں لگتا ہے۔اس لئے نجمہ کو یہیں رہنے دیجئے میں اس کے ساتھ کھیلا کروں گی نجمہ بھی شہزادی کے ساتھ اس کے محل میں رہنے کے لئے تیار ہو گئی۔اختر اور اس کی امی دوسرے محل میں رہنے لگیں۔وہ محل بھی بادشاہ کے محل سے زیادہ دور نہیں تھا۔جب بھی نجمہ کی طبیعت گھبراتی وہ اپنی امی سے ملنے چلی جایا کرتی۔بادشاہ نے سپہ سالاروں کو یہ بھی حکم دے دیا کہ وہ اختر کی تعلیم و تربیت کا انتطام کر دے۔

جس طرح شہزادوں کو تعلیم دی جاتی ہے اسی طرح اختر کو بھی تعلیم دی جانے لگی اور اسے پڑھنے لکھنے کے علاوہ شہ سواری، نیزہ بازی، غرض کہ تمام فن جنگ سکھائے جانے لگے۔جب اختر جوان ہو گیا اوراس کی تعلیم و تربیت پوری ہو گئی تو سپہ سالاروں نے اسے پھر بادشاہ کے سامنے پیش کیا۔بادشاہ نے دیکھا کہ اب وہ جوان ہو گیا ہے۔اس کو اپنا قول یاد آیا۔اس نے کہا کہ ٹھیک ہے شادی کی تیاری کی جائے۔

دونوں طرف محل میں شادی کی تیاریاں شروع ہو گئیں۔اب وہ اختر نہ کہا جاتا تھا بلکہ شہزادہ اختر پکارا جاتا تھا۔نجمہ بھی اپنی امی کے پاس چلی آئی۔شہزادہ اختر کو نہلا دھلاکر دولہا بنایا گیا۔خوب بینڈ باجے اور روشنی کے ساتھ برات روانہ ہوئی۔برات کے آگے آگے لوگ طرح طرح کی آتش بازیاں چھوڑ رہے تھے۔جس سے کبھی کبھی خوب روشنی اور چمک پیدا ہو جاتی اور کبھی کبھی زوروں کی آواز ہوتی۔

ایک بار پٹاخے کی آواز سن کر وہ گھوڑا بھڑک گیا جس پر اختر سوار تھا۔گھوڑے بےتحاشہ بھاگنے لگا۔جس سے اختر کو بہت ڈر لگنے لگا۔اتنے میں اس کی نیند ٹوٹ گئی۔

اس نے دیکھا کہ وہ تو اپنے بستر پر سویا ہوا تھا۔آسمان میں بدلی چھائی ہوئی ہے اور کافی چمک اور کڑک کے ساتھ بار ش ہو رہی ہے۔نہ محل ہے اور نہ شہزادی نیلم ہے۔

یہ ان دنوں کی بات ہے جب میں چھٹی کلاس میں تھا اس سال اسکول شروع ہوا تو ہماری کلاس میں ایک نئے لڑکے کا داخلہ ہوا۔نام تھا اسکا جنید۔مجھے میرے دوست عامر نے بتایا کہ جنید کے والد ڈبلیو سی ایل میں ملازم ہیں اور ابھی ابھی ان کا بھوپال سے یہاں ٹرانسفر ہوا ہے۔

جنید بہت ہی دبلا پتلا تھا۔لگتا تھا ذرا پھونک ماریں گے تو اڑ جائے گا۔رنگ سانولا، آنکھیں نیپالی لوگوں جیسی چھوٹی چھوٹی سی، بال گھنگرالے، پتہ نہیں کیوں پہلی مرتبہ اسے دیکھ کر مجھے لگا جیسے میں کسی چوہے کو دیکھ رہا ہوں۔وہ تمام طلباء سے ذرا الگ قسم کا تھا۔اسکے دبلے پن کے باوجود ایسا محسوس نہیں ہوتا تھا کہ وہ کمزور ہے۔کسی حد تک گٹھا ہوا بدن، چوہے جیسی چستی پھرتی اس میں تھی۔ایک تو وہ اجنبی اور حلیہ سب سے جدا لڑکوں نے اسے آڑے ہاتھوں لیا اور ستانا شروع کر دیا۔

پہلے ہی دن جب وہ سیڑھوں کے پاس کھڑا تھا میری کلاس کے سارے لڑکے جو وہاں سے گزر رہے تھے، جاتے جاتے اس کے سر پر ٹپّو مارتے جارہے تھے۔دوسرے دن چھٹی کے دوران وہ باہر نکلا تو اس کی پیٹھ پر کاغذ کا پرزہ چپکا ہوا تھا جس پر لکھا تھا نیپالی چوہا۔

سبھی جانتے تھے کہ یہ حرکت اسامہ کی تھی۔اسامہ ہماری کلاس کا سب سے زیادہ شریر بلکہ خطرناک طالب علم تھا۔پوری کلاس پر اپنی دھاک جمائے ہوئے تھا۔جہاں کسی نے اس کی مرضی کے خلاف کوئی کام کیا تو وہ اس کا دشمن بن جاتا تھا۔ہم سب گھبرا گئے کہ اب اس نے نہ جانے کیوں جنید کو اپنا نشانہ بنالیا تھا۔شاید نیا طالب علم دیکھ کر اسے نئی شرارت سوجھی تھی۔اسامہ خوب موٹا تازہ تھا اسے دیکھ کر ایسا لگتا تھا جیسے کسی نے بڑے سے تکئے میں خوب ٹھونس ٹھونس کر روئی بھر دی ہو۔البتہ وقت پڑے تو تیزی سے بھا گنا اس کے بس کی بات نہ تھی۔سومو پہلوانوں جیسا دکھائی دیتا تھا۔طاقت تو کچھ زیادہ نہ تھی بسں اپنے موٹاپے اور شرارتوں کے بل پر سب کو ڈراتا رہتا تھا۔

دو چار دن گزرے ہوں گے کہ اسکول اسیمبلی میں پیش درس کے بعد اعلان کیا گیا کہ کل کسی لڑکے کا بیگ گم ہوگیا ہے، کسی کو نظر آئے تو آفس میں اطلاع دے۔اس دن چھٹی کے دوران چند بچوں نے چپراسی کو بتایا کہ اسکول کے کنارے ایک درخت کی شاخوں پر کسی کا بیگ لٹکا ہوا ہے۔چپراسی نے چڑھ کر اسے نکالا تو پتہ چلا وہ جنید ہی کا کھویا ہوا بستہ تھا۔دھیرے دھیرے جنید کے ساتھ شرارتوں کا سلسلہ بڑھتا ہی جارہا تھا۔جنید یہ سب چپ چاپ سہتا رہا، اس کی طرف سے اس سلسلہ میں کوئی جوابی کاروائی نہیں ہوئی اس کا نتیجہ یہ ہوا کہ اب چھوٹے چھوٹے بچے بھی اس بہتی گنگا میں ہاتھ دھونے لگے۔

ان دنوں، اسامہ جواب تک صرف اپنی کلاس کے لڑکوں سے لڑتا رہتا تھا، بڑی کلاس کے طلباء سے بھی الجھنے لگا تھا۔اس کی شکایتیں بار بار اساتذہ تک پہنچتی تھیں۔اسے دیکھ کر دوسرے لڑکے بھی لڑائی جھگڑے کرنے لگے تھے۔کئی ٹیچرس یہ سوچتے تھے کہ ایسی گندی مچھلی کو جو سارا تالاب گندہ کر سکتی ہے نکال باہر کرنا چاہئے لیکن اسامہ کے والد اس شہر کے نامی گرامی لوگوں میں تھے اسکول مینجمنٹ سے ان کے بڑے اچھے تعلقات تھے اس لئے اس پر ہاتھ ڈالنا اتنا آسان نہ تھا۔ٹیچرس بھی امیر باپ کی اس بگڑی اولاد کے آگے مجبور تھے پھر بھی کبھی چاہتے تھے کے اسکول کے ماحول میں رہ کر وہ سدھر جائے اس لئے گاہے لگاہے اسے سمجھاتے رہتے تھے۔

ایک ہفتہ بعد ایک دن جب ہم اسکول سے اپنے گھروں کو لوٹ رہے تھے، راستے میں کئی لڑکے کھڑے نظر آئے۔ان کے تیور کچھ اس قسم کے تھے گویا وہ کسی کا انتظار کر رہے تھے اور اس کی پٹائی کرنا چاہتے تھے۔ہم لوگ تھوڑی دیر وہاں رکے اس کے بعد ساری گڑبڑ شروع ہوگئی شاید ان بدمعاش لڑکوں کو ان کا شکار مل گیا تھا۔سب مل کر اسے پیٹنے لگے ان کے ہاتھوں میں ہاکی اسٹکس اور بیلٹ تھے۔وہ سب مل کر اسکول کے کسی لڑکے کی پٹائی کر رہے تھے۔یہ منظر اتنا بھیانک تھا کہ طلبا کی وہاں رکنے کی ہمت ہی نہ ہوئی۔

دوسرے دن جب ہم اسکول پہنچے تو پتہ چلا اسامہ کی حرکتوں سے پریشان بڑی کلاس کے طلباء نے جب کئی بار ٹیچرس سے اس کی شکایت کی اور اسکول کی طرف سے کوئی کاروائی نہ ہوئی تو انھوں نے خود ہی اسے سبق سکھانے کا ارادہ کیا۔اس شام اسے سب نے مل کر گھیرا اور بری طرح پیٹ دیا۔پٹائی کر کے بڑی کلاس کے لڑکے چلے گئے تو وہاں کوئی بھی نہ تھا۔مارے ڈر کے سارے لڑکے غائب ہوچکے تھے۔سوائے جنید کے جو یہ سارا تماشا دیکھ رہا تھا۔اسامہ خون میں لت پت تھا اور اٹھنے کے قابل بھی نہ تھا۔سب کے جانے کے بعد جنید نے اسے کسی طرح اٹھا کر اس کے گھر پہنچایا۔

دو تین دن بعد جب اسامہ اسکول آیا تو اس کے ہاتھ پاؤں پر پٹیاں بندھی تھیں اور سر پر چوٹ کے نشانات تھے۔اسکول کے پی۔ٹی۔آئی انیس سرکا پیریڈ تھا۔کوئی اجنبی شاید کسی اسٹوڈنٹ کے والد ان سے ملنے آئے تھے۔دیر تک کلاس سے باہر دروازے پر کھڑے ان سے باتیں کرتے رہے اور پھر انیس سر انھیں کلاس میں لے کر آئے اور طلبا سے مخاطب ہو کر کہنے لگے، یہ شیخ اکرام صاحب ہیں، ہماری کلاس میں جو جنید ہیں ان کے والد، یہ آپ لوگوں سے کچھ کہنا چاہتے ہیں۔اس کے بعد جنید کے والد نے نرم لہجے میں طلبا سے کہنا شروع کیا۔بچو!میرا بیٹا جنید آپ کے ساتھ پڑھتا ہے ہم لوگ اس شہر میں نئے آئے ہیں۔مجھے کئی دنوں سے یہ شکایت مل رہی ہے کہ آپ لوگوں میں سے کچھ لڑکے اسے پریشان کر رہے ہیں اور وہ خاموشی کے ساتھ برداشت کر رہا ہے۔اس کا مطلب یہ ہر گز نہیں کہ وہ آپ سے ڈرتا ہے اور اسے بدمعاش لڑکوں سے نمٹنا نہیں آتا۔میں آپ کو بتا دوں کہ وہ کراٹے کا ماہر ہے اور بچوں کے کراٹے کے مقابلوں میں نیشنل چیمپین ہے اور کراٹے کے مقابلوں میں کئی انعامات حاصل کر چکا ہے۔اس کی کراٹے کلاس میں اسے یہ سکھایا جاتا ہے کہ اپنی طاقت کا غلط استعمال نہ کریں اور نہ بدلہ لیں۔اسی لئے وہ خاموش ہے لیکن تمہاری زیادتیاں حد سے بڑھنے لگیں اور وہ شروع ہوگیا تو تم مشکل میں پڑ جاؤ گے، اس لئے بہتر ہے اسے ستانا چھوڑ دو۔یہ کہہ کر وہ چلے گئے۔

اسامہ نے اپنے سر پر بندھی پٹیوں کے نیچے سوجھی ہوئی آنکھیں پھاڑ کر ڈری ڈری نظروں سے جیند کو دیکھا وہ اپنے ڈیسک پر اس طرح خاموش اور مطمئن بیٹھا تھا جیسے کچھ

اسامہ کی نظروں میں ڈر بھی تھا شکر گذاری بھی اور حیرت بھی جیسے دنیا کا آٹھواں

عجوبہ اس کے سامنے ہو۔

لاکھوں برس گزرے۔آسمان پر شمال کی طرف سفید بادلوں کے پہاڑ کے ایک بڑے غار میں ایک بہت بڑا ریچھ رہا کرتا تھا۔یہ ریچھ دن بھر پڑا سوتا رہتا اور شام کے وقت اٹھ کر ستاروں کو چھیڑتا اور ان سے شرارتیں کیا کرتا تھا۔اس کی بدتمیزیوں اور شرارتوں سے آسمان پر بسنے والے تنگ آ گئے تھے۔

کبھی تو وہ کسی ننھے سے ستارے کو گیند کی طرح لڑھکا دیتا اور وہ ستارہ قلابازوں کھاتا دنیا میں آ گرتا یا کبھی وہ انہیں اپنی اصلی جگہ سے ہٹا دیتا۔اور وہ بےچارے ادھر ادھر بھٹکتے پھرتے۔

آخرایک دن تنگ آکر وہ سات ستارے جنہیں سات بہنیں کہتے ہیں۔چاند کے عقلمند بوڑھے آدمی کے پاس گئے اور ریچھ کی شرارتوں کا ذکر کر کے اس سے مدد چاہی۔

بوڑھا تھوڑی دیر تو سر کھجاتا رہا۔پھر بولا اچھا میں اس نا معقول کی خوب مرمت کروں گا۔تم فکر نہ کرو۔

ساتوں بہنوں نے اس کا شکریہ ادا کیا۔اور خوش خوش واپس چلی گئیں۔

دوسرے دن چاند کے بوڑھے نے ریچھ کو اپنے قریب بلا کر خوب ڈانٹا اور کہا کہ اگر تم زیادہ شرارتیں کرو گے تو تم کو آسمانی بستی سے نکال دیا جائےگا۔کیا تمہیں معلوم نہیں کہ ان ننھے منھے ستاروں کی روشنی سے دنیا میں انسان اور جہاز اپنا اپنا راستہ دیکھتے ہیں لیکن تم انہیں روز کھیل کھیل یں ختم کردیتے ہو۔تمہیں یہ بھی معلوم نہیں کہ جب یہ ستارے اپنی اصلی جگہ پر نہیں رہتے تو دنیا کے مسافر اور جہاز رستہ بھول جاتے ہیں۔

میاں ریچھ نے اس کان سنا اور اس کان نکال دیا اور قہقہہ مار کے بولے میں نے کیا دنیا کے جہازوں اور مسافروں کی روشنی کا ٹھیکہ لے لیا ہے جو ان کی فکر کروں۔

یہ کہہ کر ریچھ چلا گیا۔جانے کے بعد بوڑھے نہ بہت دیر سوچا کہ اس شیطان کو کس طرح قابو میں لاؤں۔یکایک اسے خیال آیا کہ اورین دیو سے مدد لینی چاہئے۔اورین دیو ایک طاقتور ستارے کا نام تھا۔جو اس زمانے میں بہت اچھا شکاری سمجھا جاتا تھا اور اس کی طاقت کی وجہ سے اسے دیو کہتے تھے۔یہ سوچ کر بوڑھے نے دوسرے دن اورین دیو کو بلا بھیجا۔اس کے آنے پر بڑی دیر تک دونوں میں کانا پھوسی ہوتی رہی۔آخر یہ فیصلہ ہوا کہ وہ آج شام ریچھ کو پکڑنے کی کوشش کرے۔چنانچہ رات گئے اورین دیو نے شیر کی کھال پہنی اور ریچھ کے غار کی طرف چلا۔جب ریچھ نے ایک بہت بڑے شیر کو اپنی طرف آتے دیکھا تو اس کے اوسان خطا ہوگئے اور وہ ننھے منھے ستاروں سے بنی ہوئی اس سڑک پر جو پریوں کے ملک کو جاتی ہے اور جسے ہم کہکشاں کہتے ہیں، بےتحاشا بھاگا۔

آخر بڑی دوڑ دھوپ کے بعد طاقت ور شکاری نے میاں ریچھ کو آ لیا اور ان کو پکڑ کر آسمان پر ایک جگہ قید کردیا۔جہاں وہ اب تک بندھے کھڑے ہیں۔اگر تم رات کو قطب ستارے کی طرف دیکھو تو تمہیں اس کے پاس ہی ریچھ بندھا نظر آئےگا۔جس کو ان سات بہنوں میں سے چار پکڑے کھڑی ہیں باقی تین بہنوں نے اس کی دم پکڑ رکھی ہے۔

اگر تم آسمان پر نظر دوڑاؤ تو تمہیں اورین دیو بھی تیروکمان لئے ریچھ کی طرف نشانہ لگائے کھڑا نظر آئےگا۔

جب تم سبھوں کا بابا سائیں کالج میں پڑھ رہا تھا، گرمی کی تعطیل میں اپنے چند دوستوں کے ساتھ سیر کے لیے بیکانیر گیا، بس یونہی گھومنے پھرنے سیر پاٹے کے لیے۔خوب سیر کی، بیکانیر کے نزدیک کولاوجی نام کا ایک گاؤں ہے، بابا سائیں کا ایک دوست گندھر اسی گاؤں کا رہنے والا تھا، اس نے بتایا اس کے گاؤں میں ایک بہت گہرا کنواں ہے اس کا پانی بہت میٹھا ہے اس کنوئیں کو نام دیو کا کنواں کہتے ہیں جو بیکانیر آتا ہے وہ نام دیو کا کنواں دیکھنے ضرور جاتا ہے۔

جانتے ہو کیوں؟اس لیے کہ اپنے ملک کے بہت ہی مشہور سنت اور شاعر نام دیو جی نے خود یہ کنواں گاؤں والوں کی مدد سے کھودا تھا، دن رات ایک کر کے کنواں بنایا تھا، بات یہ تھی بچو کہ بیکانیر کے پاس اس گاؤں میں پانی کا کال پڑا تھا لوگ پانی کے لیے ترس رہے تھے۔معلوم ہوا زمین ایسی نہیں ہے کہ پانی نکالا جا سکے، لوگ پانی کی تلاش میں دور دور جاتے تھے، کچھ خاندان گاؤں چھوڑ کر بھی چلے گئے، اچانک نام دیوجی اس گاؤں میں آ گئے اور بیٹھ گئے ایک بڑے گھنے درخت کے نیچے۔پورے گاؤں میں بس یہی ایک گھنا درخت تھا جس کے نیچے وہ بیٹھے تھے۔سنت سادھو تھے، بیٹھے تو اس درخت کے نیچے لیکن اُنھیں چین کب تھا، وہ تو اپنے مالک کی یاد میں ہر وقت ناچتے گاتے ہی رہتے تھے، جب دیکھو آنکھیں بند کیے خدا کی یاد میں ناچ رہے ہیں، گاؤں والوں نے سوچا اپنی تکلیف بابا کو بتا دیں شاید ان کی دعا سے زمین سے پانی نکل آئے۔گاؤں والے بابا کے پاس گئے تو دیکھا سنت نام دیو آنکھیں بند کیے مالک کا نام لے لے کر ناچ رہے ہیں، اُنھیں ناچنے سے فرصت کب تھی جو گاؤں والوں کی تکلیف سنتے، گاؤں والے اس انتظار میں تھے کہ ان کا ناچ ختم ہو تو وہ اپنی تکلیف بتائیں۔اسی وقت ایسا ہوا کہ گاؤں کا ایک چھوٹا سا پیارا سا لڑکا شیام مستی میں سنت نام دیو جی کے ساتھ اسی طرح ناچنے لگا کہ جس طرح نام دیو جی ناچ رہے تھے وہی گیت گانے لگا جو نام دیو جی گا رہے تھے، گاؤں کے لوگوں کو ڈر لگا کہیں بابا ناراض نہ ہو جائیں، اُنھوں نے چھوٹے سے لڑکے شیام کو بار بار روکا لیکن شیام تھا کہ بس ناچتا ہی جا رہا تھا ناچتا ہی جا رہا تھا۔

جانتے ہو اس کے بعد کیا ہوا؟ہوا یہ کہ نام دیو جی ناچتے ناچتے اچانک رک گئے اور حیرت سے شیام کو دیکھنے لگے، انھیں سخت حیرت ہوئی کہ چھوٹا سا پیارا سا لڑکا اسی طرح ناچ رہا ہے کہ جس طرح وہ خود ناچ رہے ہیں، اسی طرح گا رہا ہے کہ جس طرح وہ خود گا رہے ہیں، دونوں جہاں کے مالک سے امن اور شانتی اور لوگوں کے درمیان پیار محبت کی بھیک اسی طرح مانگ رہا ہے کہ جس طرح وہ مانگ رہے ہیں۔نام دیو جی کچھ دیر لڑکے کا ناچ دیکھتے رہے، اس کا گیت سنتے رہے، پھر آگے بڑھ کر شیام کو پیار کرنے لگے، شیام ناچتے ناچتے رک گیا اور بہت ادب سے نام دیو جی کو پرنام کیا۔نام دیو جی شیام کو پاکر بہت خوش تھے، پوچھا بیٹے تمھارا نام کیا ہے؟شیام نے جواب دیا میرا نام شیام ہے۔سنت نام دیوجی نے ایک بار آنکھیں اٹھاکر آسمان کی طرف دیکھا اور کہا آج سے نام دیو تمھارا نام شیام دیو رکھتا ہے، تم اب شیام دیو کہے جاؤگے، بھگوان نے تمھیں پسند کر لیا ہے، تمھارا نام دور دور تک پھیلےگا۔نام دیو جی نے شیام کا نام شیام دیو کر دیا اسے بہت دعائیں دیں اور لگے گانے، اپنے گیت میں کہا۔ہم سب کا مالک ایک ہے وہی سب میں سمایا ہوا ہے، ایک دوسرے سے صرف پریم کرو، ایک دوسرے کی مدد کرو۔اسی وقت شیام نے نام دیو جی سے کہا آپ ہم گاؤں والوں کی مدد کیجیے۔نام دیو جی نے پوچھا کیا مدد کروں میں بتاؤ، میرے کرنے کا ہوگا تو ضرور کروں گا شیام نے کہا ہم سب پانی کے لیے ترس رہے ہیں، کہیں پانی نہیں ہے۔پانی کا کال پڑا ہوا ہے، آپ گاؤں کو ایک کنواں دے دیں، کہتے ہیں زمین کے نیچے پانی نہیں ملےگا، گاؤں والوں نے بہت کوشش کی کہیں پانی نہیں نکلا۔

نام دیوجی نے شیام کی باتیں سن کر کہا بچے!محنت کرنے سے سب کچھ حاصل ہو جاتا ہے، سچائی یہ ہے کہ پانی زمین سے بہت نیچے ہے، کنواں جب تک گہرا کھودا نہ جائےگا پانی نہیں نکلےگا۔مالک اب تم لوگوں کو پیاسا رہنے نہیں دےگا۔جہاں تم ناچ رہے ہونا اس کے نیچے سے پانی نکلےگا، یقین نہیں آتا تو آؤ ہم سب کنواں کھودنا شروع کر دیں۔دیکھتے ہی دیکھتے نام دیو نے پھر ناچنا شروع کر دیا اور اپنے گیت سے مالک کو پکارنے لگے، بار بار گاتے رہے مالک مالک پانی دو، مالک مالک پانی دو، پھر گاؤں کے لوگ جمع ہو گئے اور نام دیو جی اس گھنے درخت کے نیچے کنواں کھودنے لگے۔گاؤں والے بھی اس کام میں جٹ گئے اور کچھ ہی دنوں کے اندر اس گھنے درخت کے نیچے ایک گہرا کنواں تیار ہو گیا۔کنویں کے پانی کو صاف کرنے کے لیے نام دیو جی خود کنویں کے اندر اترے اور لگے کنواں صاف کرنے، چند دنوں کے اندر کنواں صاف ہو گیا اور گاؤں والوں کو پانی ملنے لگا۔نام دیو جی نے شیام کو خوب پیار کیا اور اس کے کان میں کچھ کہہ کر ناچتے گاتے گاؤں سے باہر چلے گئے اور پھر کبھی واپس نہیں آئے۔گاؤں والے اُنھیں اب تک بھولے نہیں ہیں۔جب بھی اس کنویں کا میٹھا پانی پیتے ہیں نام دیو جی کو یاد کرتے ہیں۔نام دیو جی، شیام اور کنویں کی کہانی آج بھی وہاں سنائی جاتی ہے، نام دیو جی کے جانے کے بعد شیام دیو روز صبح شام کنویں پر ناچتا تھا، پھر وہ بھی کہاں چلا گیا کوئی نہیں جانتا۔

بابا سائیں نے جب اس کنویں کا پانی پیا تو لگا وہ انتہائی عمدہ میٹھا پانی پی رہے ہیں۔

بچو، تم جب بھی اس گاؤں میں جانا اس کنویں کا پانی ضرور پینا۔ایسا میٹھا پانی اس علاقے میں دور دور تک کسی بھی کنویں میں نہیں ملتا!

کسی نے ایک بڑے تاریخ دان سے پوچھا۔آپ کی عمر کتنی ہوگی؟

تاریخ دان نے کہا۔یہی کوئی سات آٹھ ہزار سال کی۔

اس نے کہا۔صورت سے تو آپ چالیس برس کے معلوم ہوتے ہیں۔

تاریخ دان نے جواب دیا۔آپ کا خیال بالکل صحیح ہے کہ مجھے اس دنیا میں آئے ہوئے چالیس سال ہی گزرے ہیں لیکن علم نے میری عمر کو اتنا بڑھا دیا ہے کہ آج سے سات آٹھ ہزار برس پہلے کی باتیں مجھے ایسی معلوم ہوتی ہیں، گویا میرے سامنے ہو رہی ہیں۔

وہ تمام بڑے بڑے شاہی دربار جنہیں معمولی آدمی دیکھ نہ سکتے تھے اور ایسی سخت لڑائیاں جن میں جاتے ہوئے بڑے بڑے بہادروں کے اوسان خطا ہوتے تھے، کتاب کھولتے ہی میرے سامنے آ جاتی ہیں۔زبانیں میرے روبرو بنتی اور بگڑتی ہیں۔مذہب میرے سامنے پیدا ہو کر دور دور پھیل جاتے ہیں۔سلطنتیں میرے سامنے بن بن کر بگڑ جاتی ہیں۔اور پرانی جگہیں نئے لوگ سنبھال لیتے ہیں۔

میں ہر زمانے کے مشہور آدمیوں کے ناموں اور ان کے بھلے برے کاموں سے واقف ہوں۔ہر مذہب کے عالموں اور ملک ملک کے بادشاہوں کو جانتا ہوں۔مجھے معلوم ہے کہ جہاں اب تم شہر بستے، باغ مہکتے، ریل اور موٹر چلتے دیکھ رہے ہو، وہاں اس سے پہلے ایسے سنسان جنگل تھے کہ آدمی قدم رکھتے ہوئے ڈرتے تھے۔

ملک، ریگستان، پہاڑ، دریا، بستیاں اور ویرانے میرے دیکھتے دیکھتے کچھ سے کچھ ہو گئے۔علم پڑھو گے تو ایسی ہی عمر پا لو گے۔

ایک عقاب بادلوں کی چادروں کو چیرتا ہوا کوہ قاف کی چوٹیوں پر پہنچا اور ان کا چکر لگا کر ایک صدیوں پرانے دیودار کے درخت پر بیٹھ گیا۔وہاں سے جو منظر دکھائی دے رہا تھا اس کی خوبصورتی میں وہ محو ہوگیا۔اسے ایسا معلوم ہوتا تھا کہ دنیا ایک سرے سے دوسرے سرے تک تصویر کی طرح سامنے کھلی ہوئی رکھی ہے۔کہیں پر دریا میدانوں میں چکر لگاتے ہوئے بہہ رہے ہیں۔کہیں پر جھیلیں اور جھیلوں کے آس پاس درختوں کے کنج پھولوں سے لدے ہوئے بہار کی پوشاک میں رونق افروز ہیں۔کہیں پر سمندر خفگی سے اپنے ماتھے پر بل ڈالے کوے کی طرح کالا ہو رہا ہے۔

ایک خدا عقاب نے آسمان کی طرف دیکھ کر کہا میں تیرا کہاں تک شکر ادا کروں۔تو نے مجھے اڑنے کی ایسی طاقت دی ہے کہ دنیا میں کوئی بلندی نہیں ہے جہاں میں پہنچ نہ سکوں، میں فطرت کے منظروں کا لطف ایسی جگہ بیٹھ کر اٹھا سکتا ہوں جہاں کسی اور کی پہنچ نہیں۔

ایک مکڑی درخت کی ایک شاخ سے بول اٹھی۔

تو آخر کیوں اپنے منہ میاں مٹھو بنتا ہے؟کیا میں تجھ سے کچھ نیچی ہوں؟

عقاب نے پھر کر دیکھا۔واقعی ایک مکڑی نے اس کے چاروں طرف شاخوں پر اپنا جالا تن رکھا تھا اور اسے ایسا گھنا بنا رہی تھی کہ گویا سورج تک کو عقاب کی نظر سے چھپا دے گی۔

عقاب نے حیرت سے پوچھا تو اس سربلندی پر کیسے پہنچی؟جب وہ پرندے بھی جنہیں تجھ سے کہیں زیادہ اڑنے کی طاقت ہے، یہاں تک پہنچنے کا حوصلہ نہیں کرتے؟تو کمزور اور بے پر کیا چیز ہے۔۔۔کیا تو رینگ کر یہاں آئی؟

مکڑی نے جواب دیا۔نہیں ایسا تو نہیں ہے۔

تو پھر یہاں کیسے آگئی؟

جب تو اڑنے لگا تھا تو میں تیری دم سے لٹک گئی اور تو نے خود مجھے یہاں پہنچا دیا۔لیکن میں یہاں اب تیری مدد کے بغیر ٹھہر سکتی ہوں، اور اس لئے میری گزارش ہے کہ تو اپنے آپ کو بے کار بڑا نہ ظاہر کر اور سمجھ لے کہ میں ہی۔۔۔

اتنے میں ایک طرف سے ہوا کا جھونکا آیا اور اس نے مکڑی کو اڑا کر زمین پر گرا دیا۔

میرا خیال ہے اور آپ کو بھی مجھ سے اتفاق ہوگا کہ دنیا میں ہزاروں لوگ ہیں جو اس مکڑی سے بہت مشابہ ہیں۔ایسے لوگ بغیر کسی قابلیت اور محنت کے کسی بڑے آدمی کی دم میں لٹک کر بلندی پر پہنچ جاتے ہیں اور پھر ایسا سینہ پھیلاتے ہیں کہ گویا خدا نے ان کو عقابوں کی سی طاقت بخشی ہے، مگر ضرورت صرف اس کی ہے کہ کوئی زرا پھونک دے اور وہ اپنے جامے سمیت پھر زمین پر پہنچ جاتے ہیں۔

ایک تھے گڈو میاں، بڑے ہی نٹ کھٹ، شریر اور باتونی، محلے کے سب ہی لوگ ان سے پیار کرتے تھے۔وہ سب کے راج دلارے تھے۔جو بھی انہیں دیکھتا بےاختیار چاہنے لگتا، شرارتی پن کے باوجود گڈو میاں میں بدتمیزی نام کو نہ تھی۔وہ ہمیشہ صاف ستھرے کپڑے پہنتے، اپنی چیزوں کو سلیقے سے رکھتے، بڑوں کا احترام کرتے اور اپنے دوستوں سے خوب محبت کرتے، انہیں اپنے کھلونے دیتے، ان سے اچھی اچھی باتیں کرتے، اب بھلا ان کا دوست بننا کون پسند نہیں کرےگا؟لیکن گڈو میاں کا سب سے عزیز دوست تھا آم کا درخت، یہ درخت ان کے آنگن میں تھا گھر کے سبھی لوگ اسے دادا جان کی نشانی سمجھتے تھے۔گڈو میاں کو اپنے اس دوست پر بڑا ناز تھا۔جب بھی انہیں گرمی محسوس ہوتی وہ اپنے دوست سے کہتے اور انہیں تازہ ہوا مل جاتی، جب کبھی آم کا موسم آتا گڈو میاں اپنے دوست سے خوب آم کھاتے، اپنے دوسرے بہن بھائیوں کو بھی کھلاتے، دوستوں کی دعوت بھی کرتے اور خوب مزے اڑاتے۔

آم کا یہ درخت بھی گڈو میاں کو بہت چاہتا تھا۔وہ ان سے مزے مزے کی باتیں کرتا، کوئل اور پپیہے کی کہانیاں سناتا، ٹھنڈی چھاؤں دیتا، گڈو میاں سارا دن اسی کے ساتھ کھیلتے رہتے۔کبھی اس کی گود میں بیٹھ جاتے۔کبھی اس کی شاخوں پر جھولا جھولتے، کبھی اس کی چھاؤں میں بیٹھ کر طوطا مینا کی بولیاں سنتے۔بس سارا دن وہ ہوتے اور ان کا دوست آدم کا درخت ہوتا۔

لیکن ایک روز خوب تیز ہوائیں چلنے لگیں کالے کالے بادل آسمان پر چھانے لگے۔پھر یہ بادل آپس میں خراب بچوں کی طرح زور زور سے لڑنے لگے۔بجلیاں چمکنے لگیں، ہواؤں نے ڈرپوک بچوں کی طرح چیخنا چلانا شروع کر دیا اور دھواں دھار بارش ہونے لگی۔گڈو میاں اپنے کمرے میں دبکے بیٹھے تھے۔ان کا دل بار بار چاہ رہا تھا کہ کسی طرح اپنے دوست آدم کے درخت کو اپنے کمرے میں بلا لیں اور اسے گرم گرم چائے پلائیں۔بےچارہ اکیلا پانی میں بھیگ رہا تھا۔اسے کتنی سردی لگ رہی ہوگی؟انہوں نے اپنے دوست کو کئی آوازیں دیں، لیکن شدید طوفان کے باعث ان کی آواز کمرے سے باہر پہنچی ہی نہیں۔

طوفان بڑھتا ہی جا رہا تھا۔بجلیاں زور زور سے کڑکنے لگیں۔پھر ایک زور دار دھماکہ ہوا اور آم کا درخت طوفان کی تاب نہ لاکر دھڑام سے نیچے گر پڑا۔اس کی چیخ سے سارا محلہ گونج اٹھا۔گڈو میاں نے بھی اس کے گرنے کی آواز سنی۔وہ تڑپ اٹھے اور خود بھی زور زور سے رونے لگے۔

آخر اللہ اللہ کر کے طوفان تھما۔گڈو میاں دوڑتے ہوئے اپنے دوست کے پاس پہنچے۔کیا دیکھتے ہیں کہ آم کا درخت پورے آنگن میں ڈھیر ہو گیا ہے اور اس کی شاخیں تکلیف سے کراہ رہی ہیں۔وہ اپنے دوست کی تکلیف برداشت نہ کر سکے اور خود بھی رونے لگے۔اپنے ننھے ننھے ہاتھوں سےکبھی اسے سہلاتے کبھی اسے اٹھانے کی کوشش کرتے اور کبھی ڈبڈبائی آنکھوں سے اسے گھورنے لگتے۔آم کے درخت نے جب اپنے اس ننھے دوست کا خلوص دیکھا تو اپنا درد بھول گیا۔اس کے چہرے پر مسکراہٹ نمودار ہوئی۔گڈو میاں اسے سمجھانے لگے۔دوست تم گھبرانا نہیں۔۔۔اب میں تمہارے پاس آ گیا ہوں، سب ٹھیک ہو جائےگا!

آم کے درخت نے بڑے پیار سے گڈو میاں کی طرف دیکھا ان کی معصوم باتوں کو سنا اور پھر بولا، دوست میں تو جر ہی سے ٹوٹ گیا ہوں۔تم میری فکر نہ کرو۔۔۔اب میرا علاج ناممکن ہے!

گڈو میاں بولے، دوست تم ایسی باتیں نہ کرو۔میں تمہارا علاج کراؤں گا۔اپنے ابا جان سے کہہ کر ڈاکٹر کو بلواؤں گا۔تم بہت جلد اچھے ہو جاؤگے۔پھر ہم دونوں خوب مزے کریں گے!

درخت نے کہا، گڈو میاں!اب میرا علاج کسی ڈاکٹر کے پاس نہیں ہے۔میں تو جڑ ہی سے ٹوٹ گیا ہوں نا۔۔۔!یہ سن کر گڈو میاں رونے لگے۔درخت نے اپنی زخمی ٹہنیوں سے ان کے آنسو پوچھے اور پھر کہنا شروع کیا، دیکھو دوست تم رونا نہیں۔۔۔تم تو جانتے ہو مجھے تمہارے دادا جان نے لگوایا تھا۔اب تمہارے دادا جان تو رہے نہیں، لیکن تم ہو، آج تم چھوٹے ہو، کل بڑے ہو جاؤگے اور پھر ایک روز تم بھی کسی کے دادا جان بنو گے۔تمہارا بھی ایک ننھا منا پیارا پیارا پوتا ہوگا اور جب وہ بھی تمہاری طرح آنگن میں کھیلنے آئےگا اور اپنے آنگن کو اس قدر سونا سونا دیکھےگا تو کیا وہ اداس نہیں ہو جائےگا؟تم ہی سوچو!وہ کس کے ساتھ کھیلےگا؟کون اسے گرمی سے بچائےگا؟کون اسے ٹھنڈی ٹھنڈی ہوائیں دےگا؟میٹھے میٹھے آم کھلائےگا؟وہ کہاں جھولا جھولےگا؟گڈو میاں۔۔۔تم میرا علاج کروانا چاہتے ہو نا؟اب میری باتیں غور سے سنو۔۔۔!گڈو میاں بولے، دوست میں سن رہا ہوں۔تم بولتے جاؤ۔۔۔!

آم کے درخت نے محبت بھری نظروں سے ان کی طرف دیکھا اور پھر دوبارہ کہنا شروع کیا، دوست تم آج ہی میری ایک گٹھلی اپنے دادا جان کی طرح زمین میں بودو۔۔۔اسے روز پانی دیتے رہو، میں پھر ایک بار آہستہ آہستہ تمہارے آنگن میں بڑھنے لگوں گا اور پھر ایک روز ایسا آئےگا کہ میں حوب بڑا ہو جاؤں گا اور پھر ساری بہاریں تمہارے آنگن میں آ جائیں گی!

اتنا کہہ کر درخت خاموش ہو گیا۔گڈو میاں فوراً اپنی جگہ سے اٹھے آم کی ایک گٹھلی لی اور اسے بو دیا اور پھر بےچینی سے اپنے دوست کی آمد کا انتظار کرنے لگے۔

ایک عورت کے دو جوان بیٹے تھے۔ایک تو پڑھ لکھ کر کسی دفتر میں نوکر ہو گیا اور دوسرا شہر میں راج کا کام کرنے لگا۔بابو تو کوٹ، پاجامہ، صدری اور ٹوپی پہنتا اور راج گیری کرنے والا تہہ بند، کرتہ، صدری اور پگڑی۔

ایک دفعہ جاڑے کا موسم آیا اور بابو کے لیے ماں نے کشمیرے یا پٹو کا کوٹ بنوایا تو راج نے کہا۔اماں جان!مجھے بھی ایسا ہی کوٹ بنوا دو۔

ماں نے کہا۔بیٹا!ایسے کپڑے تمہارے پہننے کے نہیں۔یہ تو منشی بابوؤں ہی کو سجتے ہیں۔سردی کا خیال ہے تو مرزئی بنوا۔تم اینٹ گارے کا کام کرنے والے ہو کوٹ اور پاجامہ بھلا وہاں کیا کام دے گا۔

ماں کی یہ بات سن کر غیرت والے بیٹے نے دل میں کہا۔افسوس میں نے کیوں نہ پڑھ لیا کہ اب بھلے مانسوں کے سے کپڑے بھی نہیں پہن سکتا۔

یہ سوچ کر اس نے پہلے تو رات کے وقت کسی سے پڑھنا شروع کیا۔جب اچھی طرح حرف پہچاننے لگا تو راج گیری چھوڑ مدرسے میں داخل ہوا اور بارہ برس میں ایم اے پاس کر کے کسی اچھے عہدے پر نوکر ہو گیا۔

کرم دین اور اس کی بیوی کی ساری زندگی شفقت صاحب کے خاندان کی خدمت کرتے گزری تھی۔ان دونوں کو شفقت صاحب کے والد نے اپنی کوٹھی پر ملازم رکھا تھا۔وہ بے چارے تو انتقال کر گئے تھے مگر کرم دین اور اس کی بیوی ابھی تک اسی گھرانے میں تھے۔شفقت صاحب دونوں میاں بیوی کی بہت عزت کرتے تھے کیوں کہ انھیں ان کے والد نے ملازم رکھا تھا۔

کرم دین کی ایک لڑکی بھی تھی جس کا نام رضیہ تھا۔وہ اب جوان ہوگئی تھی اور کرم دین کو اس کی شادی کی فکر لگ گئی تھی۔اس نے ڈھکے چھپے الفاظ میں اپنے رشتے داروں سے کہہ رکھا تھا کہ وہ رضیہ کے لیے کوئی مناسب سا لڑکا دیکھیں۔

پھر ایک روز چند عورتیں کرم دین کے کوارٹر میں آئیں۔وہ رضیہ کو دیکھنے آئی تھیں۔کرم دین کوٹھی کے عقب میں بنے سرونٹ کوارٹر میں رہتا تھا۔یہ کوارٹر دو کمروں پر مشتمل تھا۔ان عورتوں نے رضیہ کو دیکھا۔رضیہ انھیں اتنی پسند آئی کہ اسی وقت ان عورتوں نے اسے اپنے بھائی کے لیے مانگ لیا۔

ان کے بھائی کا نام شریف تھا اور شکل سے بھی وہ شریف نظر آتا تھا۔کرم دین اور اس کی بیوی نے ایک ہفتہ بعد لڑکے کا فوٹو دیکھ کر یہ رشتہ منظور کر لیا۔رضیہ کی شادی کی خبر کوٹھی تک بھی پہنچ گئی تھی۔بیگم شفقت نے کرم دین کی بیوی کو مبارک باد دی اور کہا کہ وہ جہیز وغیرہ کی طرف سے فکرمند نہ ہو، وہ اس کی ہر ممکن امداد کریں گی۔وہ رضیہ کو اپنی بیٹی کی طرح چاہتی تھیں۔

شام کو شفقت صاحب گھر آئے تو یہ خبر انھیں بھی سنائی گئی۔انہوں نے بھی اس پر خوشی کا اظہار کیا مگر ان کے ایک سوال نے سب کو پریشان کردیا۔سوال یہ تھا کہ لڑکا کرتا کیا ہے؟

کرم دین کی بیوی کو بلایا گیا۔بیگم شفقت نے اس سے سوال کیا۔بوا اور تو سب ٹھیک ہے مگر یہ لڑکا کام کیا کرتا ہے؟

کرم دین کی بیوی بھی پریشان ہو گئی۔اس کی پریشانی شفقت صاحب کے پندرہ سولہ سالہ لڑکے راحت نے بھانپ لی تھی۔وہ بولا۔بوا تم پریشان کیوں ہوتی ہو، بابا کرم دین سے پوچھ لو ممکن ہے انھیں پتہ ہو کہ لڑکا کیا کرتا ہے۔

کرم دین کی بیوی بھاگی بھاگی کرم دین کو بلا کر لے آئی اور اسے سب کے سامنے کھڑا کر دیا۔کرم دین کے سامنے جب یہ سوال دوہرایا گیا تو وہ سر کھجا کر بولا۔بات یہ ہے صاحب کہ ان لڑکے والوں کو میرے چھوٹے بھائی نے بھیجا تھا اس لیے میں نے بھی اس بات کی ضرورت محسوس نہیں کی کہ ان سے سوال کروں کہ لڑکا کرتا کیا ہے؟بہرحال کچھ نہ کچھ تو وہ کرتا ہی ہوگا۔آخر کو اس کا ذاتی مکان ہے۔مکان میں بجلی گیس پانی کا نل سب ہی کچھ تو موجود ہے۔

دیکھو بابا۔شفقت صاحب نے کہا۔شادی بیاہ گڑیا گڈے کا کھیل نہیں ہوتا۔شادی سے پہلے ہر قسم کی چھان بین کرلینا اچھا ہوتا ہے تاکہ بعد میں پریشانی نہ ہو۔بات پکی کرنے سے پہلے یہ انتہائی ضروری ہے کہ یہ معلوم کیا جائے کہ لڑکا کیا کرتا ہے۔خیر تم اپنے بھائی سے معلوم کرو کہ لڑکا کیا کرتا ہے۔

بات تو تقریباً پکی ہو چکی ہے۔کرم دین گھبرا کر بولا۔اب اگر میں نے اس قسم کی پوچھ گچھ کی تو سب لوگ مجھے بے وقوف بنائیں گے کہ جو بات مجھے پہلے معلوم کرنا تھی وہ میں بعد میں معلوم کر رہا ہوں۔میرا بھائی اچانک کسی کام سے باہر چلا گیا ہے۔اس کے آنے کے بعد ہی معلوم ہوسکتا ہے کہ لڑکا کیا کام کرتا ہے۔

راحت جو یہ گفتگو سن رہا تھا بول اٹھا۔یہ کام میں اپنے ذمے لیتا ہوں۔میں کل تک آپ کو بتادوں گا کہ وہ لڑکا جس سے رضیہ باجی کی شادی طے پائی ہے کرتا کیا ہے۔

تم کس طرح بتا دو گے؟۔بیگم شفقت نے حیران ہو کر پوچھا۔

راحت کے سر پر ہر وقت جاسوسی ناولوں کا بھوت سوار رہتا ہے۔شفقت صاحب نے ہنس کر کہا۔یہ اس معاملے میں سراغرسانی فرمائیں گے۔

نہ صرف یہ کہ وہ کرتا کیا ہے بلکہ تھوڑا بہت اس کے کیریکٹر کے متعلق بھی آپ لوگوں کو کل تک پتہ چل جائے گا۔راحت نے اکڑ کر کہا۔بس بابا تم مجھے اس کا پتہ بتا دو۔

کرم دین نے نہ صرف اس کو شریف کے گھر کا پتہ بتادیا بلکہ ان بسوں کے نمبر بھی بتا دیے جو اس کے گھر کے قریب والے اسٹاپ پر رکتی تھیں۔راحت کو اپنی صلاحیتوں پر بھروسہ تھا۔اس کو یہ یقین تھا کہ وہ چوبیس گھنٹوں کے اندر اندر شریف کے متعلق بہت کچھ معلوم کر سکتا ہے۔چونکہ اس کام میں جاسوسی کا عمل دخل ہوگیا تھا۔اس لیے وہ اپنے اندر عجیب طرح کا جوش محسوس کرنے لگا تھا۔اس کو جاسوسی اور سراغرسانی کا بہت شوق تھا۔یہ شوق اس کو اشتیاق احمد کے جاسوسی ناول پڑھ پڑھ کر ہوا تھا۔محمود، فاروق اور فرزانہ اس کے پسندیدہ کردار تھے۔ان کے عجیب و غریب کارنامے پڑھ کر اس کی حالت غیر ہوجاتی تھی۔وہ بھی خواہش کرنے لگتا کہ اس کے خاندان میں بھی کوئی انسپکٹر وغیرہ ہوتا تو کتنا مزہ آتا۔وہ اپنے اس رشتے دار انسپکٹر کے ساتھ مل کر بڑے بڑے مجرموں کا پتہ پانی کردیتا اور دنیا بھر میں اس کی واہ واہ ہوتی۔مگر کافی تلاش کے باوجود بھی اس کو اپنے خاندان میں کسی ایسے رشتے دار کا پتہ نہ چل سکا جو پولیس میں ہو۔اب وہ اپنے اس شوق کی تسکین یوں کیا کرتا تھا کہ بستر پر آرام سے لیٹ کر اپنے ذہن سے بڑے بڑے مجرم تخلیق کرتا اور پھر ان کی نگرانی کر کے ان کے جرائم کا پتہ لگا کران کی لاتوں اور گھونسوں سے اس قدر پٹائی کرتا کہ وہ بےبس ہوجاتے اور پھر وہ انہیں پولیس کے حوالے کردیتا۔

اب قسمت نے ایک نہایت اہم معاملہ جس میں سراغرسانی کوٹ کوٹ کر بھری ہوئی تھی، اس کے سپرد کیا تھا۔اس کے پاس صرف چوبیس گھنٹے تھے۔وہ اپنے آپ کو کافی چاق و چوبند محسوس کر رہا تھا۔وہ سوچنے لگا کہ اس کام کی ابتدا کہاں سے کرے۔اس نے اپنے محبوب کرداروں کے بارے میں سوچا کہ اس طرح کے معاملات میں وہ کیا کرتے تھے تو اس کو یاد آیا کہ وہ لوگ پریشانی کے عالم میں پارکوں میں نکل جایا کرتے تھے، وہاں کا پرسکون ماحول ان کے ذہنوں کو ڈھنگ کی بات سوچنے کے قابل بنا دیتا تھا۔وہ فوراً تیار ہو کر اپنے گھر کے پاس واقع پارک میں جانے کے ارادے سے گھر سے باہر نکلا مگر اس نے چند ہی قدم اٹھائے تھا کہ اسے یاد آگیا کہ محمود، فاروق اور فرزانہ باہر جاتے ہوئے اپنی امی سے اجازت ضرور لیتے تھے۔یہ سوچ کر وہ واپس گھر میں آیا اور اپنی امی سے مخاطب ہو کر بولا۔امی میں پارک میں چلا جاوٴں؟

وہ اسے حیرت سے دیکھنے لگیں۔پھر بولیں۔تمھاری طبیعت تو ٹھیک ہے۔اس سے پہلے تو تم نے میری اجازت کی ضرورت محسوس نہیں کی تھی۔آنکھ بچا کر گھر سے باہر نکل جاتے تھے۔

راحت خاموشی سے ان کی شکل تک رہا تھا۔وہ پھر بولیں۔یوں لگتا ہے کہ تم اب اچھے بچے بنتے جا رہے ہو۔جاوٴ مگر جلدی آنا۔رات ہونے والی ہے۔

راحت فاروق کی طرح چلتا ہوا، محمود کی طرح چاروں طرف دیکھتا ہوا اور فرزانہ کی طرح سوچتا ہوا بخیر و عافیت پارک میں پہنچا۔پاک کافی آباد تھا۔وہ ایک طرف بیٹھ گیا۔اس کو وہاں بیٹھے ہوئے زیادہ دیر نہیں ہوئی تھی کہ اس نے ایک ہلتے جلتے نوجوان کو دیکھا۔وہ پارک کے ایک سنسان گوشے میں بیٹھا تھا۔اس کی ٹانگیں، ہاتھ اور سر مسلسل حرکت کررہے تھے۔راحت کو اس پر بڑا ترس آیا۔یا تو وہ کوئی نشے باز تھا یا پھر کوئی نیم دیوانہ، اس کی شکل و صورت ٹھیک ٹھاک تھی۔جسم پر کپڑے خاصے معقول تھے، بس خرابی تھی تو صرف ہاتھ پاوٴں اور سر میں جو اب بھی ہلے جا رہے تھے۔پھر یکا یک وہ نوجوان گھاس پر سے اٹھا اور بدستور ہاتھوں پاوٴں اور سر کو ہلاتا ہوا آنکھیں بند کر کے پارک کے گیٹ کی طرف چل دیا۔راحت کو خدشہ ہوا کہ وہ اس کیفیت میں گر نہ پڑے، اس لیے وہ اس کو سہارا دینے کے لیے لپک کر آگے بڑھا اور اس کا ہاتھ پکڑ لیا۔اس نوجوان نے چونک کر اپنی آنکھیں کھول دیں۔اور اب اس کی آنکھیں راحت کوگھور رہی تھیں۔کیا بات ہے؟کیوں پکڑا تم نے میرا ہاتھ؟

مم۔مم۔میں آپ کو گیٹ تک چھوڑنے جا رہا تھا۔اس نوجوان نے شاید اس کی بات نہیں سنی تھی، ہاتھ کے اشارے سے اسے خاموش کرتے ہوئے اس نے اپنے کان سے ایئر فون نکالا۔ایئر فون دیکھ کر راحت چونک پڑا۔دوسری طرف کے کان میں لگا ہونے کی وجہ سے ایئر فون اسے نظر نہیں آیا تھا۔

نوجوان بولا۔اب بتاوٴ تم کیا کہنا چاہ رہے تھے؟

ایئر فون کے ساتھ ہی راحت کو اس نوجوان کے پہلو سے لٹکا ہوا چھوٹا سے ٹیپ ریکارڈر بھی نظر آگیا تھا۔جس میں کیسٹ لگی تھی اور جس کی لے پر وہ نوجوان تھرک رہا تھا۔اب راحت کے پاس کہنے کے لیے کچھ نہیں رہا تھا اس لیے وہ اس کا ہاتھ چھوڑ کر بھاگ اٹھا۔

لیکن اس کا پارک میں آنا بے سود نہیں رہا تھا۔اس کے دماغ میں یہ خیال آگیا تھا کہ جب وہ شریف کے بارے میں معلومات اکٹھی کرنے نکلے گا تو اپنا جیبی ٹیپ ریکارڈر بھی ساتھ لے جائے گا اور یہ خیال اس کو پارک میں اس نوجوان کا ٹیپ ریکارڈر دیکھ کر ہی آیا تھا۔وہ اب اچھی طرح سمجھ گیا تھا کہ محمود وغیرہ پارکوں میں کیوں آیا کرتے تھے۔اس نے یہ فیصلہ بھی کرلیا تھا کہ وہ آئندہ بھی جب کبھی کوئی مسلہ درپیش ہوگا پارک ہی میں آیا کرے گا۔

گھر سے اس نے اپنا جیبی ٹیپ ریکارڈر لیا اور پھر ایک بس پکڑ کر اس علاقے کی طرف چل دیا جہاں شریف کا گھر تھا۔شریف کا گھر ڈھونڈنے میں اسے کوئی دشواری نہ ہوئی۔اس کا ارادہ تھا کہ وہ پاس پڑوس کے لوگوں سے شریف کے بارے میں معلومات حاصل کرے گا مگر رات ہو چکی تھی اور یہ وقت تھا ٹی وی کے ایک مقبول ڈرامے کا۔اس لیے اس محلے کے ایک گھر کے سوا تمام گھروں کے دروازے بند تھے کیوں کہ اندر گھروں میں ٹی وی کھلے ہوئے تھے۔جس گھر کا دروازہ کھلا ہوا تھا، وہ گھر شریف کا تھا۔کھمبے پر لگے بلب کی روشنی میں راحت نے دیوار پر لکھا ایڈریس پڑھ لیا تھا۔اس نے اس دروازے سے اندر جھانکا تو اسے آس پاس تاریکی نظر آئی۔بس ایک کمرے میں جو دالان کے دوسری طرف تھا، اس میں روشنی ہو رہی تھی۔اس روشنی میں راحت کو ایک شخص کی شکل نظر آئی۔اس شخص کا رنگ سانولا تھا اور چہرے پر گھنی مونچھیں تھیں۔وہ کسی بات پر ہنس رہا تھا جس کی وجہ سے راحت نے دور ہی سے اس کے سفید دانتوں کی ایک جھلک دیکھ لی تھی۔وہ کانپ اٹھا۔دل تو اس کا یہ چاہا کہ وہاں سے بھاگ لے مگر اس کا جذبہ تجسس بیدار ہوگیا تھا۔

دو باتوں نے اس کو پریشان کردیا تھا۔پہلی تو یہ تھی کہ وہ شخص اتنے خوفناک انداز میں ہنسا کیوں تھا۔دوسری یہ کہ اس قدر خوفناک شخص کو شریف کے گھر آنے کی کیا ضرورت تھی۔ہمت کرکے وہ اندر داخل ہوا۔تاریکی کا فائدہ اٹھاتے ہوئے وہ دالان سے گزر کر اس کمرے کی دیوار تک پہنچ گیا۔تھوڑی سی گردن نکال کر اس نے اندر جھانکا تو اسے شریف بھی نظر آگیا، وہ بستر پر کمبل اوڑھے لیٹا تھا۔

راحت کو اچانک ٹیپ ریکارڈر کا خیال آگیا۔اس نے اس کو جیب سے نکال کر ریکارڈنگ اور پلے کا بٹن دبا دیا اور دم سادھ کر بیٹھ گیا۔تھوڑی دیر بعد کمرے میں کسی کے کھانسنے کی آواز آئی۔راحت نے جھانک کر دیکھا وہ شریف تھا۔اچھی طرح کھانسنے کے بعد اس نے دوسرے شخص سے کہا۔اکیلے شخص کے ساتھ یہ بھی مصیبت ہوتی ہے کہ بیمار پڑ جائے تو کوئی دیکھ بھال کرنے والا بھی نہیں ہوتا۔

تم اپنے کسی رشتے دار کو کیوں نہیں بلا لیتے؟۔دوسرے شخص نے کہا۔

سب لوگ اپنے اپنے دھندوں میں لگے ہوئے ہیں۔بہن تھیں وہ بیماری میں خدمت کردیا کرتی تھیں۔اب ان کی بھی شادی ہوگئی ہے۔شریف نے کہا۔

خیر اب یوں سمجھو کہ تمہاری مصیبت کے دن ختم ہوئے۔تمھاری شادی ہونے والی ہے۔اب تو تمہاری گھر والی خود ہی تمہاری خدمت کیا کرے گی۔دوسرے شخص نے کہا۔پھر وہ اٹھتے ہوئے بولا۔اچھا میں چلتا ہوں۔اگر صبح تک تمہاری طبیعت سنبھل جائے تو پریس ضرور پہنچ جانا۔کل سو سو روپے کے نوٹ چھاپنا ہیں۔صاحب تمہارے کام سے بہت خوش ہیں۔بڑے نوٹ چھاپتے ہوئے ان کی خواہش ہوتی ہے کہ تم مشین پر موجود رہو۔

راحت کے رونگٹے کھڑے ہوگئے۔اس شخص کی آخری بات ہی اس قدر سنسنی خیز تھی کہ وہ لرز کر رہ گیا تھا۔تو یہ شریف صاحب نوٹ چھاپنے والے گروہ کے ایک رکن ہیں۔اس نے سوچا۔اچانک اس کے کانوں میں شریف کی آواز آئی۔بڑے نوٹ چھاپتے ہوئے کافی احتیاط کی ضرورت ہوتی ہے۔میں پہنچنے کی پوری کوشش کروں گا، اگر نہ پہنچ سکا تو تم دین محمّد سے کہہ کر دس دس روپے والے نوٹوں کی کم سے کم دولاکھ روپوں کی گڈیاں بنوا لینا۔

ٹھیک ہے۔دوسرے شخص نے کہا۔وہ رخصتی مصافحہ کرنے لگے تو راحت لرزتا کانپتامیلے کپڑوں کے ڈھیر میں دبکنے کی کوشش کرنے لگا جو ایک طرف پڑے تھے۔شریف اپنے ساتھی کو دروازے تک چھوڑنے آیا اور پھر دروازہ بند کرکے واپس اپنے کمرے میں آگیا۔موقع غنیمت دیکھ کر راحت نے دروازہ کی طرف دوڑ لگا دی۔

دروازے میں دو کنڈیاں تھیں۔ایک اوپر لگی تھی دوسری دروازے کے بیچ میں۔راحت نے پہلی کنڈی کھول لی تھی۔دوسری کو کھولنے والا ہی تھا کہ اپنے عقب میں اس کو قدموں کی چاپ سنائی دی۔خوف و دہشت کی ایک لہر اس کے جسم میں دوڑ گئی۔اس نے گھوم کر دیکھا تو وہ شریف تھا۔راحت نے پھرتی سے دوسری کنڈی بھی کھولی اور دروازہ کھول کر باہر چھلانگ لگادی۔شریف ارے ارے کہتا ہوا اس کے پیچھے بھاگا۔مگر راحت تو جیسے اڑا جا رہا تھا۔گلی کے ختم ہوتے ہی سامنے مین روڈ تھا۔خوش قسمتی سے اس کو ایک بس مل گئی جو چلنے ہی والی تھی۔وہ لپک کر اس میں بیٹھ گیا۔سیٹ پر بیٹھ کر اس نے گلی میں دیکھا۔شریف دروازے کے باہر کھڑا حیرت اور پریشانی سے اس کی طرف دیکھ رہا تھا۔

راحت گھر پہنچا تو ساڑھے نو ہو رہے تھے۔اس کی گمشدگی نے سب کو پریشان کردیا تھا۔ابھی تک کسی نے کھانا بھی نہیں کھایا تھا۔اس کو دیکھ کر سب کے چہرے کھل اٹھے۔

ارے بھئی تم تو پارک کا کہہ کر گئے تھے۔شفقت صاحب نے کہا۔وہاں سے کہاں چلے گئے تھے؟

میں معلوم کرنے گیا تھا کہ وہ شریف صاحب کرتے کیا ہیں؟راحت نے شان بے نیازی سے کہا۔

تو معلوم کرلیا؟بیگم شفقت نے جلدی سے پوچھا۔

جی ہاں۔راحت نے آنکھیں مچ مچا کر سب کو دیکھا۔وہ نوٹ چھاپتے ہیں۔سو سو کے بھی اور دس دس کے بھی۔

اس انکشاف نے سب کو جیسے پتھر کا بنا دیا۔کرم دین اور اس کی بیوی بھی وہیں کھڑے تھے۔ان کے چہرے بھی فق ہوگئے۔شفقت صاحب نے کہا۔یہ کیا سنادیا تم نے؟شریف نوٹ چھاپتا ہے؟

بس اس کو اتفاق ہی کہہ لیں کہ میں عین اس وقت اس کے گھر پہنچ گیا جب وہ اپنے ایک دوست کے ساتھ باتیں کر رہا تھا۔ان کی باتیں میں ٹیپ کرکے بھی لے آیا ہوں۔یہ کہہ کر راحت نے جیب سے ٹیپ ریکارڈر نکالا اور اس کو میز پر رکھتے ہوئے اس کا پلے کا بٹن دبا دیا۔سب لوگ حیرت سے آنکھیں پھاڑے ٹیپ کی طرف متوجہ ہوگئے، مگر یہ کیا؟اس میں سے بجائے شریف اور اس کے دوست کی گفتگو کے، ایک گانے کی آواز آنے لگی۔

یہ کیا بیہودگی ہے؟شفقت صاحب کا سسپنس گانے کی وجہ سے مجروح ہوگیا تھا، وہ منہ بنانے لگے۔ایک لمحے کو تو راحت پریشان ہوگیا مگر پھر مسکرا کر بولا۔میں اس کو ریورس کرنا بھول گیا تھا۔کیسٹ کو ریورس کر کے اس نے دوبارہ چلا دیا۔

ٹیپ سے کھانسنے کی آوازیں آنے لگیں۔یہ یہ شریف کھانس رہا ہے۔راحت نے چمکتی ہوئی آنکھوں سے بتایا۔شفقت صاحب نے اسے خاموش رہنے کا اشارہ کیا اور غور سے سننے لگے۔کیسٹ پر ٹیپ کی ہوئی شریف اور اس کے دوست کی گفتگو ختم ہوئی تو وہاں پر موجود تمام لوگ پریشان نظر آنے لگے۔شفقت صاحب کچھ سوچ رہے تھے۔تھوڑی دیر بعد انہوں نے کہا۔تم نے تو بڑا کمال کر دکھایا راحت!ہم تو سمجھ رہے تھے کہ جاسوسی ناولیں تمہیں بگاڑ رہی ہیں مگر تم تو نہایت سمجھدار ہوتے جا رہے ہو۔نہ صرف تم نے بابا کرم دین کو تباہی سے بچا لیا بلکہ ایک ایسے گروہ کا بھی پتہ چلا لیا جو نوٹ چھاپتا ہے۔میں ابھی پولیس کو اطلاع دیتا ہوں۔

راحت کا سر فخر سے بلند ہوگیا۔اس کی امی نے محبّت سے اسے لپٹا لیا اور ادھر کرم دین اور اس کی بیوی ابھی تک ہکا بکا تھے۔انھیں اللہ میاں نے بال بال بچایا تھا۔وہ یہ کیسے برداشت کرتے کہ ان کی بیٹی ایک جرائم پیشہ کی بیوی بنے۔شفقت صاحب پولیس کو فون کرنے کے لیے اٹھنے ہی والے تھے کہ ان کے ڈرائیور نے آکر اطلاع دی کہ کرم دین سے اس کا چھوٹا بھائی سردار ملنے آیا ہے۔

یہ ہی اس ساری مصیبت کی جڑ ہے۔کرم دین نے تلملا کر کہا۔اسی نے ان لوگوں کو ہماری بیٹی کا رشتہ لینے کے لیے بھیجا تھا۔معلوم ہوتا ہے کہ یہ واپس آگیا ہے۔

اس کو ادھر بھیج دو۔شفقت صاحب نے کہا۔ڈرائیور چلا گیا۔تھوڑی دیر بعد سردار وہاں آیا اور سلام کر کے ایک طرف کھڑا ہوگیا۔غصے کی شدت سے کانپتے ہوئے کرم دین نے سردار سے کہا۔تم نے ہی شریف کی بہن کو یہاں بھیجا تھا نا رضیہ کے رشتے کے لیے۔تمہیں پتہ بھی ہے کہ وہ کیا کرتا ہے؟

سردار کے چہرے پر حیرت کے تاثرات تھے۔وہ کرم دین کے غصے سے بھی بہت ڈرتا تھا، دھیرے سے بولا۔بھائی صاحب۔شریف کو میں برسوں سے جانتا ہوں۔اس کا باپ میرے ساتھ دولت پور کے ریلوے اسٹیشن پر قلی کا کام کرتا تھا۔وہ بے چارہ تو فوت ہوگیا تھا۔مرنے سے پہلے اس کی یہ خواہش تھی کہ اس کا لڑکا بھی قلی بنے مگر قسمت کو کچھ اور ہی منظور تھا۔وہ اس شہر میں چلا آیا اور یہاں پر ایک سرکاری ملازمت کرلی۔اس کی بہن اور وہ مجھے باپ کی طرح سمجھتے ہیں۔

کرم دین اس کو گھورتے ہوئے بولا۔تم نے تو ہمیں تباہ کرنے میں کوئی کسر ہی نہیں چھوڑی تھی۔وہ سرکاری ملازمت نہیں کرتا ہے سردار وہ نوٹ چھاپتا ہے نوٹ۔

تو اس میں پریشانی کی کیا بات ہے بھائی صاحب۔سردار نے الجھ کر پوچھا۔کیا تم لوگوں کو اس کی بہن نے نہیں بتایا تھا کہ وہ سرکاری سیکورٹی پرنٹنگ پریس میں ملازم ہے۔وہاں نوٹ ہی چھاپے جاتے ہیں۔

سردار کی بات سب سے پہلے شفقت صاحب کی سمجھ میں آئی تھی۔وہ بڑی زور سے قہقہہ مار کر ہنسنے لگے۔سردار حیرت سے ان کی شکلیں دیکھ رہا تھا۔راحت شرمندہ ہو کر سر کھجانے لگا۔

بہت پرانے زمانے کی بات ہے۔ایک راجا تھا جس کی حکومت بہت بڑے علاقے پر پھیلی ہوئی تھی۔اس کی رعایا اس سے بہت خوش تھی کیونکہ وہ بہادر، نیک دل اور انصاف پسند راجا تھا۔اس کے ملک میں دولت کی فراوانی تھی اور ہر طرف امن و امان تھا۔

راجا اب بوڑھا ہو چکا تھا اس لیے وہ چاہتا تھا کہ اس کے بعد جو بھی راجا بنے وہ رعایا کا اسی طرح دھیان رکھے جس طرح وہ ابھی تک رکھتا آیا تھا۔اس کے چار بیٹے تھے اس نے طے کیا کہ اپنے بعد وہ اسے راجا بنائےگا جو اس کے قابل ہو نہ کہ بڑا ہو۔ایک دن راجا نے اپنے چاروں بیٹوں کو بلایا اور کہا،

میرے بچوں، دیکھوں میں اب بوڑھا ہو چکا ہوں اس لیے میں میں چاہتا ہوں کہ ملک کی باگ دور تم میں سے کوئی ایک سنبھالے۔آج میں نے روایت کو توڑتے ہوئے یہ فیصلہ کیا ہے کہ تم میں سے جو قابلیت میں بڑا ہوگا نہ کہ عمر میں، وہ اس دیش کا راجا بنےگا۔کل چاند کی پہلی تاریخ ہے کل دربار میں سب کی موجودگی میں آپ لوگوں کے ہاتھوں میں ایک لفافہ دیا جائےگا جس کے اندر لکھا ہوگا آپ کو کہاں جانا ہے اور کیا کیا لانا ہے۔جو اس امتحان میں پاس ہوگا وہ ہی میرے بعد راجا ہوگا۔

دوسرے دن دربار سجا ہوا تھا چاروں راجکمار پوری تیاری کے ساتھ خادموں اور محافظ دستے کے ساتھ دربار میں حاضر ہوئے۔راجا نے ان کے ہاتھوں میں شاہی مہر لگا ہوا لفافہ دیتے ہوئے کہا،

آپ لوگوں کو نئے چاند کی پہلی تاریخ تک اس کام کو پورا کر کے لوٹ آنا ہے۔چاروں راجکمار لفافہ میں لکھی چاروں سمتوں میں چلے گئے اور لوگ چاند کے بڑھنے اور گھنٹے کا انتظار کرنے لگے۔

آخرکار وہ دن آ گیا۔دربار سجا ہوا تھا اور سارے لوگ راجکماروں کی راہ تکتے ہوئے دروازے پر نظر جمائے ہوئے تھے۔اچانک شور بلند ہوا تو راجا نے نظریں اٹھائی تو دروازے سے سب سے چھوٹا راجکمار ایک خوبصورت سنہری ہرن کا بچہ لیے نمودار ہوا۔دربار میں خوشی کے نعرے لگنے لگے۔راجکمار نے وہ ہرن کا بچہ راجا کے قدموں میں رکھ کر خوشی اور فخر کے ساتھ ایک جانب کھڑا ہو گیا۔اب دربار باقی راجکماروں کی راہ تک رہا تھا۔

تبھی اچانک دوسرے نمبر کا راجکمار داخل ہوا۔دربار میں پھر خوشی کے نعرے لگنے لگے۔راجکمار کے ہاتھوں میں پانی سے بھرے کانچ کے خوبصورت برتن میں دھنک کے رنگوں کی طرح سات چھوٹی چھوٹی خوبصورت مچھلیاں تھی۔راجکمار اس برتن کو راجا کے قدموں میں رکھ کر فخر سے گردن اٹھائے پہلے والے راجکمار کے بازو کھڑا ہو گیا۔اب راجا اور دربار باقی بچے دو راجکمار کا انتظار کرنے لگے۔

کافی دیر بعد تیسرے نمبر والا راجکمار دربار میں داخل ہوا۔دربار ایک بار پھر شور سے گونج اٹھا اور سب کی نظریں راجکمار کے ہاتھوں میں جو بھالو کا بچہ تھا اس پر جاٹکی۔اس بھالو کے بال روئی کے گالے کی مانند سفید تھے۔اس کی آنکھوں میں ایسا لگتا تھا کوئی بیش قیمتی ہیرا جڑا ہو۔جس سے شعائیں پورے دربار کو مسحور کر رہی تھی۔راجکمار اس بھالو کو مچھلی اور ہرن کے پاس رکھ کر خوشی خوشی دونوں راجکماروں کے ساتھ کھڑا ہو گیا۔

اب سبھی لوگ سب سے بڑے راجکمار کی راہ تکنے لگے۔کئی گھنٹے بیت جانے کے بعد بھی راجکمار کا کچھ اتا پتا نہ تھا۔دربار ختم ہونے میں تھوڑا وقت ہی بچا تھا تبھی راجکمار داخل ہوا۔دربار میں بلند ہوتا شور اچانک اس کے خالی ہاتھوں کو دیکھ سناٹے میں تبدیل ہو گیا۔راجکمار ندامت سے سر جھکائے باقی راجکماروں کے ساتھ کھڑا ہو گیا۔

سارے دربار پر سناٹا طاری اور نظریں راجا پر ٹکی تھی کیونکہ اب فیصلہ کی باری تھی۔راجا پورے جاہ و جلال کے کھڑا ہوا اور مسکرا کر پورے دربار میں راجکماروں پر نظر ڈالی اور بلند آواز سے کہا، میرا بڑا بیٹا اب سے آپ کا راجا ہوگا

سارے دربار میں کھسر پھسر شروع ہو گئی۔کسی کو کچھ سمجھ نہیں آ رہا تھا کہ جو راجکمار خالی ہاتھ آیا اسے ہی کیوں راجا بنا دیا گیا۔راجا نے دربار کو ہاتھ کے اشارے سے خاموش کراتے ہوئے کہا،

بات دراصل یہ ہے کہ میں نے اپنے چاروں بیٹوں کو چاروں سمت وہ چیز لانے کے لئے بھیجا تھا جو وہاں ہوتی ہی نہیں ہے۔لیکن نتیجہ آپ کے سامنے ہیں۔یاد رکھو جو شخص ایماندار ہوگا وہی رحم دل اور انصاف کرنے والا ہوگا

اتنا کہتے ہوئے راجا نے سر سے اپنا تاج اتار کر بڑے راجکمار کے سر پر رکھ دیا اور دربار نئے راجا کے استقبال کے نعروں سے گونج اٹھا۔

آسمان پر بادل چھائے ہوئے تھے۔کبھی کبھی، کوئی اکا دکا، بوند بھی پڑ جاتی۔گگو میاں گھبرائے ہوئے کمرے میں آئے اور امی سے بولے، امی جان!چھتری کہاں ہے؟برآمدے میں رکھی تھی۔

امی بولیں، بیٹے، چھتری تو فریدہ لے گئی ہے۔کہہ رہی تھی، شکیلہ کے گھر جا رہی ہوں۔تھوڑی دیر میں آ جاؤں گی۔

گگو میاں اچھل کر بولے، ہائے غضب!اب کیا ہوگا؟وہ چھتری کھولے گی تو تو میں جاکر اسے پکڑتا ہوں۔ابھی راستے ہی میں ہوگی۔

امی روکتی ہی رہ گئیں اور گگو میاں گھر سے نکل، یہ جا اور وہ جا۔ابھی تھوڑی دور گئے تھے کہ راستے میں ڈاکیہ ملا۔گگو میاں رک گئے اور بولے، کیوں حاجی صاحب!آپ نے میری بہن فرو کو دیکھا ہے؟ابھی ابھی ادھر کو گئی ہے۔

ڈاکیہ بولا، ارے میاں برخوردار!یہ کہاں کی تمیز ہے؟نہ سلام، نہ دعا۔جھٹ سے سوال کر دیا۔

گگو میاں بولے، سلام علیکم!سلام علیکم!

اب یہ بتائیے کہ آپ نے میری بہن کو دیکھا ہے اور اگر دیکھا ہے تو کیا اس کے ہاتھ میں چھتری تھی؟اگر تھی تو کھلی ہوئی تھی پابند تھی؟

ڈاکیہ بولا، ارے رے رے!تم نے تو ایک ہی سانس میں اتنی ساری باتیں پوچھ ڈالیں۔خیر تو ہے۔اتنے گھبرائے ہوئے کیوں ہو؟

گگو میاں نے کہا، یہ پھر بتاؤں گا۔پہلے آپ میری باتوں کا جواب دیجئے۔

ڈاکیہ بولا، فریدہ بی بی کو میں نے ابھی ابھی دیکھا تھا۔ان کے ہاتھ میں چھتری تھی اور وہ بند تھی۔

شکریہ۔شکریہ۔بہت بہت شکریہ!

گگو میاں نے کہا اور بےتحاشہ بھاگے۔

سڑک کے پار ایک گلی تھی۔گلی کے نکڑ پر خیر کنجڑے کی دکان تھی۔خیرو نے گگو میاں کو دیکھا تو آواز دی، ارے میاں!کہاں بھاگے جا رہے ہو؟

گگو میاں نے کہا، یہ پھر بتاؤں گا۔پہلے آپ یہ بتائیے کہ آپ نے میری بہن فرو کو دیکھا ہے؟

ہاں ہاں خیرو بولا، ابھی ابھی وہ مجھ سے ایک آنے کی گاجریں لے گئی ہیں۔کہتی تھیں، اپنی سہیلی شکیلہ کی ساتھ کھاؤں گی۔

شکریہ، شکریہ گگو میاں بولے، اب یہ بتائیے کہ ان کے ہاتھ میں چھتری تھی؟اگر تھی تو کھلی تھی یا بند؟

خیرو بولا، چھتری؟ہاں ہاں!چھتری تھی تو، پر میاں، یہ یاد نہیں کہ کھلی تھی یا بند تھی۔

گگو میاں نے خیرو کو سلام کیا اور گلی میں گھس گئے۔ایکا ایکی، ایک سائیکل سوار آیا اور گگو میاں کو دیکھ کر ٹھہر گیا۔

یہ گگو میاں کے خالو جان تھے۔خالو جان نے پوچھا، ارے!گگو میاں!کہاں ابا جان بھی خیریت سے ہیں۔امی جان بھی خیریت سے ہیں۔میں بھی خیریت سے ہوں۔فریدہ کا پتا نہیں۔وہ مجھے ملتی ہی نہیں۔

خالو جان بولے، فریدہ تو ابھی ابھی مجھے ملی تھی۔شکیلہ کے گھر جا رہی تھی۔

اچھا!گگو میاں اچھل کر بولے، یہ بتائیے کہ اس کے ہاتھ میں چھتری تھی؟اگر تھی تو کھلی تھی یا بند؟

خالو جان نے کہا، اس کے ہاتھ میں چھتری تھی اور وہ شاید بند تھی۔آخر بات کیا ہے؟

یہ پھر بتاؤں گا۔سلام علیکم گگو میاں نے کہا اور بگٹٹ بھاگے۔

اس گلی میں ایک اور گلی تھی اور اس گلی کے آخر میں شکیلہ کا گھر تھا۔گگو میاں گلی میں گھسے ہی تھے کہ فریدہ دکھائی دی۔وہ شکیلہ کے دروازے کے قریب پہنچ گئی تھی۔

گگو میاں نے زور سے کہا، فرو!فرو!ٹھہرو!چھتری مت کھولنا۔

فریدہ ٹھہر گئی۔گگو میاں بھاگتے ہوئے اس کے پاس پہنچے اور ہانپتے ہوئے بولے، ہائے!اف!چھتری کھولی تو نہیں تھی تم نے؟

نہیں تو فریدہ بولی، کیوں؟کیا بات ہے؟

گگو میاں نے کہا، اس میں بل بل بلی کا بچہ ہے۔

بلی کا بچہ؟فریدہ نے حیرت سے کہا اور چھتری کھولی تو سچ مچ بلی کا ایک ننھا منا بچہ کود کر باہر نکلا اور گگو میاں کی ٹانگوں سے چمٹ کر خر خر کرنے لگا۔

فریدہ بولی، اے ہے!میں بھی تو کہوں کہ چھتری اتنی بھاری کیوں ہے!مگر یہ چھتری میں گھس کیسے گیا؟

گگو میاں بولے، میں نے رکھا تھا اسے۔آج سفید بلی نے چھت پر بچے دیے تھے۔دوسرے بچے تو وہ اپنے ساتھ لے گئی۔یہ بےچارہ وہیں رہ گیا۔اسے ایک موٹا سا بلا مار رہا تھا۔میں نے بڑی مشکل سے بچایا اور چھتری میں چھپا دیا۔جب اس کی ماں آئےگی تو اسے دے دوں گا۔

فریدہ بولی، ہا ہا!یہ بھی خوب رہی۔اسے اندر لے چلو۔دودھ پلائیں گے۔بھوکا ہے بےچارہ۔

بہت پرانے زمانے کا ذکر کسی شہر میں امانت نامی ایک شخص رہتا تھا۔وہ غلہ فروشی کا کام کرتا تھا اور شہر کے بیچوں بیچ ایک بڑے بازار میں اس کی غلّے کی دکان تھی۔اس دکان میں گندم، چاول، گڑ، شکر، مکئی اور دالیں فروخت ہوتی تھیں۔اس کی ایمانداری، خوش اخلاقی اور غلے کے مناسب داموں کی وجہ سے لوگ دور دور سے اس کی دکان میں سودا لینے آتے تھے۔

اس کی دکان میں دو نو عمر لڑکے بھی کام کرتے تھے۔ایک کا نام احسان تھا اور دوسرے کا مقصود۔دونوں تقریباً ہم عمر ہی تھے اور کوئی بارہ سال کے ہونگے۔ان لڑکوں کا تعلق غریب گھرانوں سے تھا اور دونوں کے باپ اس دنیا میں نہیں تھے۔وہ امانت کے محلے میں ہی رہتے تھے اور اسے ان کے گھر کے حالات کا علم تھا اس لیے اس نے انہیں اپنی دکان میں کام کرنے کے لیے رکھ لیا تھا۔یہاں سے انھیں جو کچھ بھی ملتا تھا وہ اسے اپنی ماؤں کے ہاتھ پر رکھتے جس سے وہ گھر کا خرچ چلاتی تھیں۔یہ دونوں بڑی محنت اور جانفشانی سے امانت کا ہاتھ بٹاتے تھے۔امانت ان کی محنت اور ایمانداری سے بہت خوش تھا۔

ایک روز دوپہر کا وقت تھا۔سخت گرمی پڑ رہی تھی۔گرمی کی وجہ سے سارا بازار سنسان پڑا تھا اور لوگ اپنے اپنے گھروں میں آرام کررہے تھے۔

احسان اور مقصود دکان کے ایک کونے میں دوپہر کا کھانا کھا کر بیٹھے ہوئے تھے۔امانت بھی دکان میں موجود تھا اس لیے دونوں لڑکے سرگوشیوں میں ایک دوسرے سے باتیں کر رہے تھے۔وہ امانت کا بہت ادب کرتے تھے اور ان کی یہ ہی کوشش ہوتی تھی کہ ان کی کسی بات سے اسے کسی قسم کی تکلیف نہ پہنچے۔

ان دونوں لڑکوں میں احسان زیادہ ہوشیار اور ذہین تھا۔اسے ہر معاملے میں سوچ بچار کی عادت تھی اس وجہ سے امانت اسے بہت پسند کرتا تھا۔وہ دکان کے معاملات میں بھی بہت دلچسپی لیتا تھا اور اس کو بہتر طریقے سے چلانے کے لیے امانت کو مشورے بھی دیتا رہتا تھا۔وہ مشورے ایسے ہوا کرتے تھے کہ امانت بخوشی ان پر عمل کرتا تھا۔

اسی کے مشورے پر امانت نے ایک لکڑی کی بڑی سی دو پہیوں کی ہتھ گاڑی بھی بنوالی تھی۔جو لوگ زیادہ سامان خریدا کرتے تھے، امانت ان کا وہ سامان اس گاڑی میں لدوا دیتا تھا اور احسان اور مقصود مل کر وہ سامان اس جگہ پہنچا دیتے تھے جہاں وہ گاہک اسے لے جانا چاہتا تھا۔گاہکوں کو اس سہولت سے بہت آسانی ہوگئی تھی۔اس سے ان کی یہ پریشانی دور ہوگئی تھی کہ سامان کو خود اٹھا کر کیسے لے جائیں۔امانت اس کام کی اپنے گاہکوں سے ایک دمڑی بھی نہیں لیتا تھا۔چونکہ یہ کام احسان اور مقصود مل کر کرتے تھے اس لیے اس نے ان کی اجرت میں پانچ درہم ماہانہ کا اضافہ بھی کردیا تھا۔سمجھو یہ ان کی محنت کا انعام تھا۔

اس وقت کام تو کوئی تھا نہیں، گرمی کی وجہ سے گاہک دور دور تک نظر نہیں آرہے تھے اور بازار میں سناٹا چھایا ہوا تھا اس لیے امانت نے سوچا کہ گھر کا ایک چکر لگا لے۔شام سے پہلے پھر آجائے گا۔اس نے گلّے میں پڑی اشرفیاں اور درہم ایک تھیلی میں بھرے اور انھیں اپنے چوغے کی جیب میں رکھا اور اٹھنے ہی والا تھا کہ دکان کے دروازے پر ایک لمبا چوڑا شخص نمودار ہوا۔اس کے چہرے پر گھنی ڈاڑھی مونچھیں تھیں اور اس نے سر پر ایک کپڑا لپیٹ رکھا تھا۔

اسے دکان میں آتا دیکھ کر امانت دوبارہ اپنی جگہ پر بیٹھ گیا اور اسے دیکھنے لگا۔اس آدمی کے کپڑے اتنے قیمتی تھے کہ امانت کے ذہن میں خیال آیا کہ وہ کوئی بہت ہی امیر کبیر آدمی ہے۔

وہ آدمی اندر آگیا تو امانت نے کہا۔فرمائیے۔میں آپ کی کیا خدمت کرسکتا ہوں۔

اس آدمی کو دیکھ کر احسان اور مقصود بھی اپنی جگہ سے کھڑے ہو کر اس کے نزدیک آ کر کھڑے ہوگئے۔وہ سمجھ گئے تھے کہ یہ امیر آدمی غلہ خریدنے آیا ہے اور انھیں سامان تول تول کر دینا پڑے گا۔

اس آدمی نے کہا میرا نام گوہر سوداگر ہے۔میں سلطان پور میں رہتا ہوں اور وہیں میری غلے کی دکان بھی ہے۔اس دفعہ سلطان پور میں بارشیں بہت کم ہوئی تھیں جس کی وجہ سے وہاں زیادہ غلہ پیدا نہیں ہو سکا۔یہ ہی وجہ ہے کہ مجھے اتنی دور سے آپ کے پاس آنا پڑا۔مجھے کسی نے بتایا تھا کہ آپ ایک ایماندار آدمی ہیں اور آپ کی چیزیں بہت اچھی ہوتی ہیں اور ان کے دام بھی بہت مناسب ہوتے ہیں۔مجھے بڑی تعداد میں غلہ درکار ہے۔کیا اتنا زیادہ غلہ مجھے مل جائے گا؟۔

اپنی تعریف سن کر امانت بہت خوش ہوا۔اس نے گوہر سوداگر کو تخت پر بیٹھنے کا کہا اور بولا خدا کا شکر ہے کے میرے پاس ہر طرح کا بہت سا غلہ موجود ہے۔آپ حکم کریں۔آپ کو کیا کیا چاہیے؟۔

گوہر سوداگر نے کہا میں اپنے ساتھ چھ اونٹ لے کر آیا ہوں۔بس آپ سمجھ جائیں کہ مجھے کتنا سامان چاہیے ہوگا۔

اس کی بات سن کر امانت حیران رہ گیا۔اس نے آگے جھک کر دکان سے باہر جھانکا۔باہر چھ اونٹ کھڑے تھے۔ان کی رسیاں سیاہ فام غلاموں نے تھام رکھی تھیں۔اس نے کہا آپ مجھے بتا دیں کہ آپ کو کون کون سی اشیا چاہییں۔میں انھیں نکلوا کر دے دوں گا۔

گوہر سوداگر نے اس کو سامان بتانا شروع کیا۔امانت ان چیزوں کو لکھتا گیا۔

احسان اور مقصود نے بڑی پھرتی سے سارا سامان بڑے سے ترازو میں تول تول کر دکان کے باہر رکھا جسے گوہر سوداگر کے غلام اٹھا اٹھا کر اونٹوں پر لادنے لگے۔

اس دوران امانت حساب کتاب کرنے لگا کہ کل سامان کی کیا قیمت ہے۔اس نے تمام اشیا کی تفصیل لکھ کر ان کے آگے ان کی قیمت بھی لکھ دی تھی۔سارا سامان پانچ ہزار اشرفیوں کا تھا۔

گوہر سوداگر نے ہزار ہزار اشرفیوں کی پانچ تھیلیاں نکال کر امانت کے حوالے کیں۔امانت نے ایک تھیلی کو الٹ کر ان کی اشرفیاں تخت پر ڈھیر کیں اور مقصود کو پاس بیٹھا کر انھیں گننے کا کہا۔خود اس نے دوسری تھیلی کھول لی تھی اور ان میں موجود اشرفیوں کو گننے لگا۔

اچانک بے خالی میں مقصود کا ہاتھ اشرفی کے ڈھیر سے ٹکرا گیا اور چند اشرفیاں زمین پر گر پڑیں۔یہ اچانک ہی اور غیر ارادی طور پر ہوا تھا۔اپنی اس حرکت پر مقصود شرمندہ نظر آنے لگا۔احسان نزدیک ہی کھڑا تھا۔اس نے جلدی جلدی اشرفیاں زمین سے اٹھانا شروع کردیں اور انھیں تخت پر رکھنے لگا۔

اچانک ایک بات دیکھ کر امانت سکتے میں آگیا۔اسے اپنی آنکھوں پر یقین نہیں آرہا تھا۔جب احسان ان اشرفیوں کو زمین سے اٹھا رہا تھا تو اس نے آنکھ بچا کر ایک اشرفی اپنی جیب میں ڈال لی تھی۔وہ اس بات سے بے خبر تھا کہ امانت اسے دیکھ رہا ہے۔

امانت اس پر بہت اعتماد کرتا تھا اور اسے بہت اچھا لڑکا سمجھتا تھا۔اس کی اس حرکت سے اسے دلی صدمہ پہنچا مگر اس وقت تو اس نے احسان سے اس بارے میں ایک لفظ بھی نہیں کہا اور ایسا بن گیا جیسے اسے کچھ پتہ ہی نہیں ہے۔اس نے سوچ لیا تھا کہ جب گوہر سوداگر چلا جائے گا تو وہ احسان سے اس بارے میں پوچھ گچھ کرے گا۔چوری کرنا بری بات ہوتی ہے، اس نے فیصلہ کرلیا کہ اس حرکت کے نتیجے میں وہ اب اسے اپنی دکان میں بھی نہیں رکھے گا بلکہ نوکری سے نکال دے گا۔

تھوڑی دیر بعد جب انہوں نے پانچوں تھیلیوں کی اشرفیاں گن لیں تو امانت نے دیکھا کہ احسان دکان میں موجود نہیں تھا۔اس کے ذہن میں آیا کہ شائد وہ اشرفی کو کہیں چھپانے گیا ہے۔ایک مرتبہ پھر امانت کو اس کی حرکت پر افسوس ہوا۔وہ تو اسے ایک بہت ہی اچھا اور ہاتھ کا صاف لڑکا سمجھتا تھا مگر آج اس نے ایک اشرفی کی چوری کر کے اس کے اعتماد کو ٹھیس پہنچادی تھی۔

امانت کی دکان سامان سے تقریباً خالی ہو چکی تھی اور اس میں موجود سامان اونٹوں پر لاد دیا گیا تھا۔چاروں غلام اس مشقت کے کام سے پسینہ پسینہ ہو رہے تھے۔امانت نے مقصود کو بازار کی طرف دوڑایا کہ وہ جلدی سے ان کے لیے شربت لے آئے۔

چاروں غلام کام ختم کر کے ایک کونے میں بیٹھ گئے تھے۔مقصود جلد ہی ٹھنڈا اور خوش ذائقہ شربت لے آیا اور مٹی کے آبخوروں میں ڈال کر سب کو پیش کیا۔ابھی وہ لوگ شربت پی ہی رہے تھے کہ امانت کی نظر دور سے آتے ہوئے احسان پر پڑی۔

اسے دیکھ کر امانت کو ایک مرتبہ پھر وہ واقعہ یاد آگیا جب احسان سب کی نظر بچا کر ایک اشرفی اپنی جیب میں ڈال رہا تھا۔اس کی اس حرکت پر امانت کو دوبارہ افسوس ہونے لگا۔وہ ان دونوں لڑکوں کو اپنی اولاد کی طرح چاہتا تھا، احسان کی چوری کی وجہ سے اسے بہت صدمہ ہوا تھا۔

اچانک امانت نے دیکھا کہ احسان اکیلا نہیں ہے۔اس کے ساتھ چھ سپاہیوں کا دستہ بھی تھا۔تھوڑی دیر میں وہ سب دکان پر پہنچ گئے۔دکان میں داخل ہوتے ہی احسان نے سپاہیوں سے کہا یہ ہی وہ شخص ہے جس کے متعلق میں نے داروغہ صاحب کو بتایا تھا۔

دو سپاہیوں نے جھپٹ کر گوہر سوداگر کو اپنی گرفت میں لے لیا۔اس صورتحال سے امانت بہت پریشان ہوگیا تھا۔اس نے نہایت غصے سے کہااحسان۔یہ کیا بدتمیزی ہے۔یہ ایک معزز سوداگر ہیں۔ان کے ساتھ یہ سلوک میں برداشت نہیں کر سکتا۔

احسان نے بڑے ادب سے کہا مالک۔ابھی آپ کو سب کچھ پتہ چل جائے گا۔

سپاہیوں کو دیکھ کر چاروں غلام بھی گھبرا کر کھڑے ہوگئے تھے۔مقصود بھی ایک کونے میں سہما ہوا کھڑا تھا۔اتنے سارے سپاہیوں اور ان کی میانوں میں لٹکتی تلواریں دیکھ کر وہ خوفزدہ ہوگیا تھا۔ادھر گوہر سوداگر غصے سے لال بھبوکا ہو رہا تھا۔اس نے نہایت غصے سے احسان کو دیکھا اور بولالڑکے تو مجھے نہیں جانتا۔میں تجھے چھوڑوں گا نہیں۔اس بے عزتی کا بدلہ ضرور لوں گا۔

اس کی بات سن کر احسان ذرا بھی نہیں گھبرایا۔اس نے کہا جناب۔آپ کے فریب کا پول کھل گیا ہے۔آپ میرے مالک کو دھوکہ دے کر انھیں تباہ کرنا چاہتے تھے۔اصلی مال لے کر انھیں نقلی اشرفیاں تھما رہے تھے۔

امانت نے یہ بات سنی تو اس نے جلدی سے گوہر سوداگر کی دی ہوئی ایک اشرفی تھیلی سے نکال کر زمین پر گھسی اور یہ دیکھ کر حیران رہ گیا کہ اس کا سونے جیسا رنگ اتر گیا تھا اور اندر سے پیتل کی دھات نظر آنے لگی تھی۔اس نے مزید کئی اشرفیاں زمین پر گھس کر دیکھیں، وہ بھی سب کی سب نقلی تھیں۔

یہ دیکھ کر گوہر سودا گر گھبرا گیا۔اس نے خود کو سپاہیوں کی گرفت سے چھڑا کر بھاگنے کی کوشش کی مگر کامیاب نہ ہوسکا۔سپاہیوں نے غلاموں سے کہہ کر امانت کا سارا سامان اونٹوں پر سے اتار کر واپس دکان میں رکھوایا اور ان کو بھی گرفتار کر کے اپنے ساتھ لے گئے۔سپاہی اپنے ساتھ نقلی اشرفیوں کی تھیلیاں بھی لے گئے تھے تاکہ انھیں مجرم کے ساتھ قاضی کے سامنے پیش کیا جائے۔

یہ ہنگامہ دیکھ کر آس پاس کے لوگ بھی وہاں جمع ہوگئے تھے اور مختلف سوالات کر رہے تھے۔

امانت نے انھیں اس واقعہ کے متعلق بتایا۔وہ بہت خوش تھا کہ وہ ایک بڑا دھوکہ کھانے سے بچ گیا ہے۔جب لوگوں کا جھمگٹا کم ہوا تو اس نے بڑی محبّت سے احسان کو اپنے قریب بٹھایا اور بولا احسان جب تم ایک اشرفی چھپا کر اپنی جیب میں رکھ رہے تھے تو میں نے تمہیں دیکھ لیا تھا اور مجھے تمھاری اس چوری پر بہت افسوس ہوا تھا۔یہ تو مجھے اب پتہ چلا ہے کہ تم چور نہیں تھے اور جو کچھ بھی کر رہے تھے میرے فائدے کے لیے ہی کر رہے تھے۔

احسان نے مسکرا کر کہا خدا کا شکر ہے کہ میری بے گناہی ثابت ہوگئی۔جب مقصود کا ہاتھ لگ کر اشرفیاں زمین پر گری تھیں توٹھن کی طرح کی آوازیں آئی تھیں۔مجھے اچھی طرح پتہ ہے کہ تانبے اور پیتل کے سکوں کے گرنے سے ایسی ہی آوازیں آتی ہیں۔اشرفی زمین پر گرے تو ان کی آواز دوسری ہوتی ہے، یوں لگتا ہے جیسے فرش پر کوئی پتھر ٹھک کر کے گرا ہو۔اس کے گرنے سے آواز میں کھنک نہیں ہوتی جیسے پیتل کے سکوں میں ہوتی ہے۔میں نے اشرفیوں کے نیچے گرنے کی آواز سنی تو مجھے اسی وقت شبہ ہوگیا تھا۔میں سب کی آنکھ بچا کر ایک اشرفی لے کر باہر نکلا اور کونے میں بیٹھ کر اس کو زمین پر گھس کر دیکھا تو اندر سے پیتل کی دھات دکھائی دی جب کہ اشرفیاں تو خالص سونے کی ہوتی ہیں، انھیں کتنا ہی گھسیں ان کی پیلاہٹ ختم نہیں ہوتی۔میں سمجھ گیا کہ یہ آدمی کوئی دھوکے باز ہے اور آپ کو جل دینے کی فکر میں ہے۔یہ دیکھ کر میں بھاگا بھاگا داروغہ جی کے پاس پہنچا اور انھیں ساری بات بتائی۔انہوں نے غور سے میری بات سنی اور سن کر مجھے شاباش دی پھر انہوں نے اپنے سپاہی میرے ساتھ کردیے تاکہ وہ اس نو سر باز کو پکڑ سکیں۔

احسان۔میں تمہارا مشکور ہوں کہ تمھاری عقلمندی کی وجہ سے میں ایک بہت بڑے نقصان سے بچ گیا ہوں۔اگر وہ چالاک سوداگر اپنے مقصد میں کامیاب ہوجاتا تو میرے تباہ ہونے میں کوئی کسر نہیں رہ گئی تھی۔امانت نے کہا۔

مقصود بھی ان دونوں کے قریب کھڑا یہ باتیں سن رہا تھا اور حیران ہو رہا تھا۔اسے اس بات کی بہت خوشی تھی کہ اس کا دوست ایک عقلمند لڑکا ہے۔امانت تو احسان سے بہت ہی خوش تھا۔اس نے اس بات پر افسوس کا اظہار بھی کیا تھا کہ اس نے ناحق اس پر شک کیا تھا۔اس خوشی میں اس نے دونوں لڑکوں کو دس دس درہم بھی دیے اور کہا کہ اگلے ہفتے میلہ شروع ہو رہا ہے، یہ رقم تم دونوں وہاں خرچ کرنا اور مزے سے گھومنا پھرنا اور جو جی میں آئے کھانا پینا۔دونوں لڑکے خوش ہوگئے۔

اگلے دن امانت کی دکان پر شہر کا داروغہ آیا اور آتے ہی احسان کے بارے میں پوچھا۔امانت نے احسان کو بلا کر اس کے سامنے کھڑا کردیا۔داروغہ نے شفقت سے اس کے سر پر ہاتھ پھیرا اور بولا تم نے ایک بہت بڑا کارنامہ انجام دیا ہے۔اس مجرم کو قاضی کی عدالت میں پیش کردیا گیا ہے اور قاضی صاحب نے اسی سلسلے تم دونوں کو عدالت میں طلب کیا ہے۔وہ اس واقعہ کی تفصیل جاننا چاہتے ہیں۔

احسان تھا تو بچہ ہی، قاضی کا نام سنا تو گھبرا گیا۔مگر امانت نے اسے دلاسہ دیا اور بولا گھبراؤ نہیں۔میں بھی تو تمہارے ساتھ چل رہا ہوں۔

امانت نے دکان بند کی اور دونوں لڑکوں کو ساتھ لے کر داروغہ جی کے ساتھ قاضی کی عدالت میں پہنچ گیا۔گوہر سوداگر کٹہرے میں سر جھکائے کھڑا تھا۔

تھوڑی دیر میں مقدمے کی کاروائی شروع ہوئی۔پہلے امانت نے تفصیل بتائی پھر احسان نے پورا واقعہ سنایا۔اس کی بات سن کر قاضی سمیت وہاں سب لوگ اس کی ذہانت پر عش عش کر اٹھے۔جرم ثابت ہوگیا تھا۔گوہر سوداگر کو اسّی درّوں اور دس سال قید کی سزا سنا دی گئی۔

اس کے بعد قاضی نے احسان سے کہا لڑکے احسان۔میں تمھاری ذہانت سے بہت متاثر ہوا ہوں۔تمھاری اگر صحیح تعلیم و تربیت ہو تو تم بڑے ہو کر ایک بہت اچھے اور قابل انسان بن کر ملک کی خدمت کر سکتے ہو۔میں نے پتہ کروا لیا ہے کہ تمہارا تعلق ایک غریب گھرانے سے ہے، جس کی وجہ سے تم اتنی کم عمری میں محنت مزدوری کرنے پر مجبور ہو گئے ہو۔تمہارے اس کارنامے کے صلے میں میں نے فیصلہ کیا ہے کہ سرکاری خزانے سے تمہیں پانچ سال تک دو سو درہم ماہانہ وظیفہ دیا جائے گا۔میں تمہارے مالک امانت کو بھی یہ حکم دیتا ہوں کہ وہ تمھاری اچھی تعلیم کا بندوبست کرے۔فارغ وقت میں تم اس کی دکان پر کام کرسکتے ہو، جس کا معاوضہ وہ تمہیں ادا کرتا رہے گا۔

قاضی کی یہ بات سن کر احسان کو ذرا خوشی نہیں ہوئی۔یہ بات قاضی نے محسوس کر لی تھی۔اس نے حیرت سے پوچھا تم خوش نہیں ہو لڑکے؟۔

میں خوش تو ہوں مگر زیادہ نہیں۔احسان نے بڑی صاف گوئی سے کہا۔

اس کی وجہ کیا ہے؟۔قاضی نے حیرانگی سے سوال کیا۔

انعام کا حقدار میرا دوست مقصود بھی ہے۔اگر اس کا ہاتھ لگنے کی وجہ سے اشرفیاں نیچے نہ گرتیں تو مجھے ان کی آواز بھی سنائی نہیں دیتی اور مجھے پتہ بھی نہیں چلتا کہ اشرفیاں نقلی ہیں۔دیکھا جائے تو اصل کارنامہ مقصود کا ہی تھا جس کی وجہ سے اس سوداگر کی چالاکی کا پردہ چاک ہوا۔

احسان کی بات سن کر عدالت میں موجود سب لوگ اس کی دوستی کے اس ایثار پر بہت خوش ہوئے۔قاضی نے مسکرا کر کہا شاباش لڑکے۔تم نے بہت اچھی بات کی اور اپنے دوست کو نہیں بھولے۔اب ہمارا یہ بھی فیصلہ ہے کہ تمہارے دوست مقصود کو بھی اتنا وظیفہ ملے گا جتنا تمہیں ملے گا اور وہ بھی پورے پانچ سال تک۔اس کی پڑھائی لکھائی کی ذمہ داری بھی تمہارے مالک امانت پر ہوگی۔اس کے ساتھ ہی عدالت برخواست کی جاتی ہے۔

سب لوگ اٹھ کر جانے لگے تو مقصود احسان سے لپٹ گیا۔اس کی آنکھوں میں آنسو تھے۔امانت نے بھی احسان کو گلے سے لگا لیا۔

اس کے بعد ان دونوں لڑکوں کے دن پھر گئے۔وہ صبح سے لے کر دوپہر تک پڑھنے کے لیے ایک مکتب میں جانے لگے۔وہاں سے واپسی پر وہ امانت کی دکان پر کام کرتے۔دونوں کی مائیں بہت خوش تھیں کیونکہ قاضی کے دئیے ہوئے وظیفے کی وجہ سے ان کی غربت دور ہوگئی تھی، پھر امانت کی دکان پر کام کرنے کے بھی انھیں پیسے ملا کرتے تھے۔ان کی ماؤں کی دوسری خوشی یہ تھی کہ ان کے بچوں کی تعلیم کا بھی بندوبست ہوگیا تھا۔

امانت بھی بہت خوش تھا۔اس نے فیصلہ کرلیا تھا کہ احسان اور مقصود جب بڑے ہوجائیں گے تو وہ ان کو بھی غلے کا کاروبار کروا دے گا۔اور اس نے ایسا ہی کیا۔دونوں لڑکوں کے پاس بہت ساری رقم جمع ہوگئی تھی۔چند سالوں بعد اسی رقم سے امانت نے انھیں اپنے پڑوس میں ہی دو دکانیں کھلوادیں۔ایک دکان احسان کی تھی اور دوسری مقصود کی۔امانت کو دیکھ دیکھ کر انہوں نے کاروبار کے طریقے سیکھ لیے تھے۔وہ امانت کی طرح ہی ایماندار اور خوش اخلاق تھے، ان کی تعلیم بھی مکمل ہوگئی تھی، اور یہ تعلیم ان کے کاروبار کو چلانے میں بھی بہت کام آئی جس کی وجہ سے تھوڑے ہی عرصے میں دونوں دن دونی اور رات چوگنی ترقی کرنے لگے۔

کہا جاتا ہے کہ کسی زمانے میں دو آدمی پیدل سفر پر نکلے، ایک مشرق سے مغرب کی طرف اور دوسرا مغرب سے شرق کی جانب، دونوں کی مڈبھیڑ کسی تالاب پر ایک سایہ دار درخت کے نیچے ہوئی۔دوپہر کا وقت تھا، چلچلاتی دھوپ تھی، دونوں نے درخت کے گھنے اور ٹھنڈے سائے میں کچھ دیر آرام کیا۔دوپہر ہو گئی دونوں کو سخت بھوک لگی تھی۔توشہ دونوں کے پاس تھا۔مگر کھانے کی نوبت نہیں آرہی تھی۔ہر ایک شخص اس انتظار میں تھا کہ دوسرا توشہ دان کھولے اور دسترخوان بچھائے تو اس میں شریک ہو جاؤں۔اس انتظار میں کھانے کا وقت نکل گیا۔

بڑی دیر کے بعد بادل ناخواستہ ایک نے تالاب سے گلاس بھر پانی لیا اور توشہ دان میں سے روٹی نکال کر توڑی روٹی کے ٹکڑے کو بڑی پھرتی اور جلدی سے پانی میں ڈبو کر روٹی کا ٹکڑا توشہ دان میں رکھ لیا۔البتہ پانی غٹاغٹ پی گیا۔پھر سو رہا۔

اب دوسرے مائی کے لال کی باری تھی۔اس نے بھی برتن میں پانی لیا، روٹی نکالی اور اس انداز سے روٹی برتن کے اوپر پکڑی کہ دھوپ میں اس کا عکس برتن کے پانی سے پڑے۔پانی کو روٹی کی پرچھائیں دکھا کر اس شخص نے پانی پی لیا اور روٹی توشہ دان میں محفوظ کر دی۔

دونوں ایک دوسرے کا رویہ دیکھ رہے تھے۔انہوں نے محسوس کیا کہ ہمارے خیالات میں اتنی یکسانیت موجود ہے۔جتنی دو بخیلوں کے خیالات میں ہو سکتی ہے۔آپس میں تعارف ہوا، پھر سفر کا مقصد یہ نکل آیا کہ دونوں رشتہ کے تلاش میں نکلے ہیں، ایک اپنے بیٹے کے لئے اور دوسرا اپنی بیٹی کی خاطر۔دونوں نے خودبخود فیصلہ کر لیا کہ خیالات کی یکسانیت اور طبیعتوں کی ہم آہنگی کے اعتبار سے ہم دونوں کے درمیان رشتہ بڑا مثالی رہےگا۔چنانچہ ان میں سے ایک کنجوس کے بیٹے کی شادی ایک مکھی چوس کی بیٹی سے ہو گئی۔

ایک کسان کے کھیت میں کسی امیر کے گھوڑے گھس گئے۔جنہوں نے کچھ تو روند کر اور کچھ چر کر کھیت کا ستیاناس کر دیا۔کسان غصے بھرا ہوا امیر کے پاس گیا اور کہا کہ آپ کے گھوڑوں نے میرا کھیت تباہ کر دیا ہے۔

امیر نے کہا۔تمھارے خیال میں کتنا نقصان ہوا ہوگا؟

کسان نے کہا۔پچاس روپے کا۔

امیر نے اُسی وقت کسان کو پچاس روپے دے کر کہا۔اگر نقصان کچھ زیادہ ہوا ہو تو پھر سوچ لینا میں زیادہ دینے کو بھی تیار ہوں۔

کسان پچاس روپے لے کر گھر آگیا۔لیکن کھیت پک کر پہلے سے بھی زیادہ قیمت پر بک گیا۔جس پر ایمان دار کسان نے امیر کے پاس پچاس روپے لے جا کر کہا۔جناب عالی!فصل کٹ گئی اور نقصان کی جگہ کچھ نفع بھی ہو گیا ہے۔پس اب آپ اپنے روپے واپس لے لیں۔

یہ سن کر امیر نے اُن پچاس روپوں کے ساتھ پچاس ہی اور ملا کر کسان کو پورے سو روپے دے دیے اور کہا۔یہ نقصان کا بدلہ نہیں، تمھاری ایمان داری کا انعام ہے۔شوق سے لے جاؤ اور اسی طرح ہمیشہ سچائی پر قائم رہو۔

ایک اونٹ سڑک پر چلا جاتا تھا۔ایک مینڈکی اس کے پیر تلے آ گئی۔مینڈکی نے اونٹ سے کہا۔کہ لنبو لنبو کے لم ٹنگو شہزادی نبو کچلی تھی۔اونٹ نے کہا۔کہ لنبو لنبو کے لم ٹنگو شہزادی بنو کچلی تھی۔اونٹ نے جواب دیا۔کہ چل موئی نکٹی چیٹی تجھے کسی نے دیکھا تھا؟سامنے تھا ایک درخت اس کے اوپر ایک چیونٹا چل رہا تھا۔مینڈکی نے اس چیونٹے سے کہا۔روپ چڑھے سندر راجا۔کیا میری ناک چپٹی ہے؟چیونٹے نے جواب دیا۔ٹو ڈل مل کلیان کی بیٹی۔کیوں پاجی کے منہ لگتی ہے؟

شام کے ٹھیک ساڑھے پانچ بجے انا مجھے وہیل چیئر پر بٹھا کر برآمدے تک لے آتی ہے ایسا روز ہی ہوتا ہے۔دریچے سے آنے والی کرنیں نت نئے منظر بناتی ہیں۔میں آسمان کی وسعتوں میں گم ہو جاتا ہوں۔دور افق پر آنکھوں سے اوجھل ہوتے ہوئے پرندے مجھے اپنے ساتھ کسی انجانے سفر پر نکل پڑنے کا پیغام دیتے ہیں۔

ٹھنڈی ہوا کے جھونکے میری روح کو سہلاتے ہیں اور مجھے ایسا محسوس ہوتا ہے جیسے میں آہستہ آہستہ فضاؤں میں تحلیل ہوتا جا رہا ہوں۔سورج شفق کی لالی بکھیرتا ہوا اپنے گھر لوٹ رہا ہے۔سارا آسمان تمتما اٹھا ہے۔نارنجی شعاعوں نے ماحول کو خوابناک بنا دیا ہے۔

ایسے میں آسمان کے شمالی گوشے میں قرمزی بادل کا ایک چھوٹا سا ٹکڑا اڑتا ہوا چلا آ رہا ہے اب وہ قریب آ چکا ہے اور نگاہوں کے بالکل سامنے ہے۔بڑا شریر ہے، دیکھتے ہی دیکھتے اس نے کئی آکار بنائے، کئی روپ بدلے، پہلے بلی؟پھر بکری؟پھر خرگوش اور اب ہرن!

آہا، کس قدر پیارا ہرنوٹا ہے۔

کیسی آزادی سے قلانچیں بھر رہا ہے۔کاش اس کی طرح میں بھی اپنے بنگلے کے لان میں کھیل سکتا۔

مگر میری دنیا تو بس وہیل چیئرتک ہی محدود ہے۔

میراجی چاہتا ہے، اپنے ہم جولیوں کی طرح میں بھی کھیلوں کودوں یا ان میدانوں کی طرف جانکلوں جہاں جھرنے کے پاس وہ ہرنوٹا کلیلیں کر رہا ہے۔

اوہ، یہ ہرنوٹا اپنی چال کیسےبھول گیا؟شاید وہ کسی خطرے کی بو سونگھ رہا ہے۔تبھی تو ہراساں ہوکر ادھر ادھر دیکھ رہا ہے اور اپنی کنوتیاں رہ رہ کر گھما رہا ہے۔اب سمجھا ہر نوٹا واقعی مصیبت میں پڑ گیا ہے۔اس کی طرف لپکتا سرمئی غبار سیاہ دھبے میں تبدیل ہو رہا ہے۔یا خدا، سیاہ دھبے نے بھیڑیے کی شبیہہ اختیار کر لی۔بھیڑیا اپنی لپلپاتی زبان نکالے ہرنوٹے کے تعاقب میں ہے۔

اب کیا ہوگا؟ہرنوٹا بھاگ رہا ہے اور وحشت زدہ نگاہوں سے پیچھے مڑ کر دیکھتا جا رہا ہے۔بھیڑیا اعتماد کے نشے میں چور ہے۔وہ اسے پلک جھپکتے میں جا لےگا۔ہرنوٹا بے بس ہے۔وہ آخر کب تک اپنی جان بچائےگا۔اف، اس کی ٹانگیں تو ابھی سے جواب دینے لگی ہیں۔بھیڑیے کی ایک نپی تلی جس۔۔۔اور۔۔۔نہیں۔۔۔میں یہ منظر اپنی آنکھوں سے نہیں دیکھ سکوں گا۔

اے خدا، اس سے پہلے کہ بھیڑیا اپنے ناپاک ارادے میں کامیاب ہو، تو غیب سے ہرنوٹے کی مدد کر۔

لگتا ہے دعا قبول ہوئی ہے۔

ابھی کچھ ہی دنوں پہلے مجھے بورڈنگ اسکول میں بھجوانے کے سارے انتظام مکمل کر لیے گئے تھے۔لیکن ابو نے سختی سے منع کردیا اور میں بورڈنگ اسکول میں جھونکے جانے سے بچ گیا تھا۔

وہاں اس کنارے سے نیلے بادل کا ایک ہیولا سا نمودار ہوا ہے۔کوئی اس طرف آ رہا ہے۔دھویں کے مرغولے چھوڑتا وہ تیزی سے دوڑ رہا ہے۔ہاں اب صاف نظر آنے لگا ہے۔وہ ایک نرسنگھا ہے۔اس کی رفتار لمحہ بہ لمحہ بڑھتی جا رہی ہے۔بھیڑیے نے اسے مڑ کر دیکھا ہے اسے زعم ہے کہ وہ اپنے نوکیلے دانتوں سے شکار کی گردن دبوچ سکتا ہے۔ادھر ہرنوٹے کی بھی امید بندھ گئی ہے۔اس کےپیروں میں جان سی پڑ گئی ہے۔اے خدا تیرا لاکھ لاکھ شکر۔

اب میں اپنی آنکھوں سے دیکھ سکوں گا۔شاباش میرے ہرن۔بھیڑیا جب مغلوب ہونے لگتا ہے تو بھاگ کھڑا ہوتا ہے۔جھپٹو، تمہارے مضبوط سینگ اس کے غرور کو چھیدنے کے لیے کافی ہیں۔حملہ کرو، اسی طرح ڈٹے رہو۔۔۔اچھال پھینکو اسے اپنےسینگوں سے۔واہ، تم نے تو کمال ہی کردیا۔میں نے کہا تھا نا، بھیڑیے نے آخر اپنی ہار مان لی۔

اب ذرا ہرنوٹے کی خبر، بھاگتے بھاگتے بے دم ہوچکا ہے۔خوب چاٹو اس کا بدن۔۔۔وہ دیکھو بھیڑیا دور بھاگا جا رہا ہے۔۔۔اب تو غائب ہی ہو گیا۔

ارے، یہ کیا؟تم بھی چل دیئے۔

تاریکی بڑھنے لگی ہے۔انا نے ایک ایک کر کے، برآمدے کے سارے بلب روشن کر دیئے ہیں۔

شکریہ بہادر ہر۔۔۔الوداع پیارے ہرنوٹے۔۔۔اب میں بھی رخصت ہوتا ہوں۔

میرے ابو دفتر سے بس آتے ہی ہوں گے۔اچھا خدا حافظ!

ریاض صاحب اپنی والدہ اور بیوی کے ساتھ مری میں رہتے تھے۔ان کے تین بیٹے تھے جو پڑھ لکھ کر پہلے تو اسلام آباد میں کاروبار کرنے لگے تھے اور مختلف سیکٹروں میں گھر بنا کر وہاں رہائش پذیر ہوگئے تھے مگر پھر بعد میں وہ لوگ ملک سے باہر چلے گئے اور وہاں نوکریاں کرنے لگے۔

ان کے جانے کے بعد تینوں گھر خالی پڑے تھے۔ریاض صاحب نے یہ مناسب نہیں سمجھا کہ ان گھروں کو فروخت کردیا جائے۔انھیں پتہ تھا کہ چند سالوں کے بعد ان کے بیٹوں کو آنا پاکستان ہی تھا۔اپنے وطن کی محبّت انسان کو واپسی پر مجبور کر دیتی ہے۔کبھی جلدی اور کبھی دیر میں۔

انہوں نے وہ تینوں گھر کرائے پر دے دئیے۔ان کا کرایہ وصول کرنے کے لیے وہ ہر ماہ کی دس تاریخ کو اسلام آباد کا چکر لگاتے تھے۔کبھی کبھار ان کے ساتھ ان کی بیوی بھی ہوتی تھی۔بیوی کو ساتھ لانے کا مقصد اسے گھمانا پھرانا اور ضروری چیزوں کی خریداری ہوتا تھا۔لیکن عام طور پر وہ اکیلے ہی آتے تھے۔

ان تین گھروں میں سے ایک گھر انہوں نے یعقوب صاحب کو بھی دے رکھا تھا۔یعقوب صاحب کسی کورئیر کمپنی میں کام کرتے تھے اور اپنی بیوی اور عمر نامی بیٹے کے ساتھ اس گھر میں رہتے تھے۔ریاض صاحب کو یہ لوگ اچھی عادتوں اور خوش اخلاقی کی وجہ سے بہت پسند تھے۔ان کی یعقوب صاحب سے کافی دوستی ہوگئی تھی۔

جب یہ دوستی کچھ پرانی ہوئی تو ریاض صاحب کو پتہ چلا کہ یعقوب صاحب کا بیٹا عمر میڈیکل کا طالب علم ہے اور اس کا پہلا سال شروع ہو چکا ہے۔عمر ایک ذہین طالب علم تھا۔وہ بہت دل لگا کر پڑھتا تھا اور اس کے دل میں سچی لگن تھی کہ وہ ایک ڈاکٹر بن کر ملک و قوم کی خدمت کرے۔

یعقوب صاحب کی تنخواہ بہت تھوڑی تھی اور گھر کے اخراجات بڑی مشکل سے پورے ہوتے تھے۔میڈیکل کی تعلیم معمولی نہیں ہوتی۔اس کی چار ساڑھے چار سال کی پڑھائی میں تقریباً دس لاکھ روپے تو لگ ہی جاتے ہیں۔ایک وقت ایسا بھی آیا کہ عمر کے پہلے سمسٹر کی فیس بھرنے کے لیے یعقوب صاحب کو بیوی کے زیورات تک بیچنا پڑ گئے تھے۔

اپنے تعلیمی اخراجات سے نمٹنے کے لیے اور باپ کا ہاتھ بٹانے کے لیے عمر نے شام کو کسی جگہ ایک پارٹ ٹائم جاب کرلی۔وہاں سے جو پیسے ملا کرتے تھے ان میں کچھ اور پیسے باپ سے لے کر اس نے دوسرے سمسٹر کی فیس ادا کی۔

ریاض صاحب کو جب یہ بات پتہ چلی کہ اتنی مشکل پڑھائی کے ساتھ ساتھ عمر نے جز وقتی ملازمت بھی شروع کردی ہے تو انھیں بہت افسوس ہوا۔انھیں اس بات کا احساس تھا کہ اس پارٹ ٹائم جاب کی وجہ سے اس کی توجہ پڑھائی کی طرف سے کم ہوجائے گی۔

انسان کی زندگی میں اچھا برا وقت آتا جاتا رہتا ہے۔باہمت لوگ برے وقت کا جوانمردی سے مقابلہ کرتے ہیں اور اچھے وقت میں لوگوں کی مدد کرکے ان کو بھی برے وقت سے نکلنے میں مدد دیتے ہیں۔دنیا میں سکون، محبّت اور بھائی چارہ ایسے ہی لوگوں کے دم قدم سے ہے۔آج ریاض صاحب پیسے والے تھے تو یہ پیسہ انہوں نے بہت جدو جہد اور مشکلات کے بعد کمایا تھا۔جب وہ طالب علم تھے تو ان کے حالات بھی بہت بدتر تھے۔وہ اپنا برا وقت اب تک نہیں بھولے تھے۔

ایک روز انہوں نے یعقوب صاحب سے کہا۔یعقوب بھائی۔مجھے احساس ہے کہ عمر کی پڑھائی کی وجہ سے آپ پر مالی دباؤ بہت بڑھ گیا ہے۔میں نے سوچا ہے کہ جب تک اسے ڈاکٹر کی ڈگری نہیں مل جاتی میں آپ سے اس گھر کا کرایہ نہیں لوں گا۔اس کرائے کو آپ میرے حساب میں جمع کرتے رہیے گا۔پڑھنے لکھنے والے بچے حساس ہوتے ہیں۔انھیں اپنے ماں باپ کی مشکلات کا اندازہ ہوتا ہے۔ماں باپ کی یہ مشکلات انھیں ذہنی طور پر بہت پریشان کرتی ہیں جس سے ان کی پڑھائی کا حرج بھی ہونے لگتا ہے۔انشا الله جب وہ کامیاب ہو جائے گا اور کمانے لگے گا تو مجھے یہ رقم لوٹا دیجیے گا۔

یعقوب صاحب نے پہلے تو منع کیا مگر جب ریاض صاحب نے ان کے انکار کا برا مانا اور سختی سے اپنی بات دوہرائی تو تو وہ مان گئے۔حقیقت میں ان کی پیشکش سے ان کے لیے بہت آسانی ہوجاتی۔عمر بھی شام کی نوکری چھوڑ کر پوری توجہ اپنی پڑھائی پر دینے لگتا۔

ریاض صاحب کے اس احسان کی وجہ سے عمر کے دل میں ان کی عزت مزید بڑھ گئی تھی۔پیسوں کا مسلہ حل ہوا تو عمر یکسوئی سے اپنی تعلیم کی طرف متوجہ ہوگیا۔اس کی محنت رنگ لائی اور وہ کامیاب ہوگیا۔اسے ڈاکٹری کی ڈگری مل چکی تھی اور اب ایک مستند ڈاکٹر بننے کے لیے اسے ایک سال تک ہاؤس جاب کرنا تھی۔یہ ایک سال بھی پلک جھپکتے گزر گیا۔

اس نے اپنا ایک چھوٹا سا کلینک کھول لیا تھا جو تھوڑے ہی عرصے میں خوب چل نکلا۔چند سال بعد اس نے شہر کے ایک بارونق حصے میں ایک عمارت کرائے پر لے کر اس میں بڑا سا کلینک کھول لیا جس میں ایمبولنس کی سہولت بھی میسر تھی۔

ایک اچھے اور نیک ڈاکٹر کی تمام خصوصیات اس میں موجود تھیں۔وہ خوش اخلاق تھا، اس کی طبیعت میں ذرا سا بھی لالچ نہیں تھا، وہ مریضوں سے انتہائی شفقت سے پیش آتا تھا اور اس کے محبّت بھرے روئیے کی وجہ سے اس کے مریضوں کا آدھا مرض تو اسی وقت ختم ہوجاتا تھا جب وہ ان کا معائینہ شروع کرتا۔وہ کمیشن کے لالچ میں مریضوں کو خواہ مخواہ کی دوائیاں بھی لکھ کر نہیں دیتا تھا۔ان ہی وجوہات کی بنا پر لوگ اسے بہت پسند کرتے تھے۔

اس کی فیس انتہائی مناسب تھی جس کی وجہ سے مریضوں کا ہر وقت تانتا بندھا رہتا تھا۔اپنا کلینک کھولنے کے کچھ عرصے بعد اس نے ریاض صاحب کا کرایہ جو تقریباً چھ لاکھ روپے ہوگیا تھا، اپنے ابا اور امی کے ساتھ مری جا کر ان کے حوالے کیا۔وہ اپنے ڈاکٹر بننے کی خوشی میں مٹھائی بھی ساتھ لے گیا تھا۔یہ خبر سن کر کہ وہ ڈاکٹر بن گیا ہے ریاض صاحب، ان کی ماں اور بیوی سب بہت خوش ہوئے۔

ان کے گھر سے واپسی پر عمر نے ایک مرتبہ پھر ریاض صاحب کا شکریہ ادا کیا اور کہا۔اگر آپ ہمارے ساتھ وہ نیکی نہ کرتے تو بہت مشکل ہوجاتی۔میں کبھی بھی ڈاکٹر نہیں بن سکتا تھا۔حالات ہی کچھ اس قسم کے ہوگئے تھے۔آپ کا یہ احسان ہم کبھی فراموش نہیں کریں گے۔

میں نے کوئی احسان نہیں کیا تھا۔یہ تو ہمارے اسلام نے ہمیں سکھایا ہے کہ ہم ایک دوسرے سے حسن سلوک کریں۔ایک دوسرے کی مدد کریں۔تم تو مسیحا ہو، بیمار لوگوں کا علاج کرتے ہو۔الله کے بندوں کو الله کے حکم سے تمہارے وسیلے سے آرام پہنچتا ہے۔یہ تو بہت ثواب کا کام ہے۔بس میری تو یہ ہی دعا ہے تمھارے اس نیک کام سے خوش ہو کر الله مجھ پر اور میرے گھر والوں پر بھی مزید رحم و کرم فرمائے۔ریاض صاحب نے بڑے خلوص سے کہا۔اس کے بعد وہ لوگ واپس چلے آئے۔

سردیاں شروع ہوئے کافی دن ہوگئے تھے اور اب یہ اپنے شباب پر تھیں۔اسلام آباد میں ہلکی بارش کئی روز سے جاری تھی اور مری میں برفباری شروع ہوگئی تھی۔ایسے میں رات نو بجے ریاض صاحب کی کال عمر کے موبائل پر آئی۔اس نے کال رسیو کی۔

دوسری طرف سے ریاض صاحب کی گھبرائی ہوئی آواز آئی۔بیٹا عمر۔ماں جی کی طبیعت بہت خراب ہوگئی ہے۔انھیں چند دنوں سے بخار تھا اور اب یہ بخار بہت شدت اختیار کرگیا ہے۔ان کی کھانسی رکنے کا نام ہی نہیں لے رہی اور انھیں سانس لینے میں انتہائی دشواری ہو رہی ہے۔شائد زیادہ ٹھنڈ کی وجہ سے انھیں نمونیہ ہوگیا ہے۔ان کے سینے میں شام کو درد اٹھا تھا اور اس وقت وہ نیم بیہوشی کی حالت میں ہیں۔ان کی حالت مجھ سے دیکھی نہیں جا رہی۔مری میں اس وقت کوئی ڈاکٹر نہیں ہے۔سردیاں شروع ہوتے ہی یہاں رہنے والے اکثر لوگ اپنے اپنے آبائی گاؤں اور شہروں کو روانہ ہوجاتے ہیں۔پوری مری میں سناٹا ہے۔امی کی کیفیت میں نے تمہیں بتا دی ہے۔تم دوائیاں تجویز کردو۔ہوسکتا ہے کوئی میڈیکل اسٹور کھلا ہو جہاں سے وہ دوائیاں مل جائیں۔

عمر نے ان کی ماں کی علالت پر تشویش کا اظہار کیا اور بیماری کے متعلق مزید تفصیلات معلوم کیں۔پھر ان سے کہا کہ وہ انھیں تھوڑی دیر بعد کال کرے گا۔

ادھر ریاض صاحب بے چینی سے عمر کی کال کا انتظار کررہے تھے۔اس سے بات کیے ہوئے تقریباً ڈیڑھ گھنٹہ گزر گیا تھا مگر اس کا فون اب تک نہیں آیا تھا۔اتنا وقت گزر جانے کے بعد ان کے دل میں خیال آیا کہ رات زیادہ ہوگئی ہے شائد عمر سوگیا ہوگا اور صبح فون کرے گا۔

ان کی ماں کی حالت دم بہ دم خراب سے خراب تر ہوتی جا رہی تھی۔ریاض صاحب اور ان کی بیوی کی سمجھ میں کچھ نہیں آرہا تھا کہ کیا کریں۔ریاض صاحب نے باہر نکل کر بھی دیکھ لیا تھا مگر تمام میڈیکل اسٹور بند پڑے تھے۔

اچانک ان کے موبائل کی بیل بجی۔یہ عمر کا فون تھا۔موبائل کے اسکرین پر اس کا نام دیکھ کر ان کی آنکھیں خوشی سے چمکنے لگیں۔انہوں نے جلدی سے کال رسیو کی۔ان کے کانوں میں عمر کی آواز آئ۔ریاض انکل۔دروازہ کھولیے۔میں باہر کھڑا ہوں۔

ریاض صاحب کو اپنے کانوں پر یقین نہیں آ رہا تھا۔وہ جلدی سے دروازے کی جانب بھاگے۔

دروازے پر عمر کھڑا تھا۔گھر کے سامنے اس کی گاڑی نظر آ رہی تھی اور گاڑی کے پیچھے اس کے کلینک کی ایمبولینس تھی۔یہ سارے انتظامات دیکھ کر ریاض صاحب کی آنکھیں کھلی کی کھلی رہ گئیں۔

اتنے خراب موسم میں بیٹا تم نے بہت تکلیف کی۔ان کے منہ سے نکلا۔

جو کیفیت آپ نے بتائی تھی اس سے مجھے اندازہ ہوا تھا کہ آپ کی والدہ کی حالت ٹھیک نہیں ہے۔انھیں مناسب علاج کی ضرورت ہے۔ویسے بھی انھیں اتنی ٹھنڈ میں یہاں رکھنا مناسب نہ ہوگا۔

آپ کا فون ملتے ہی میں نے سارے انتظامات کرلیے تھے اور فوراً ہی نکل کھڑا ہوا تھا۔اب جب تک موسم ٹھیک نہیں ہوجاتا انہیں اسلام آباد میں ہی رکھنا ہو گا۔

حیرت کے مارے ریاض صاحب سے کچھ بولا بھی نہیں جا رہا تھا۔وہ اس بات پر حیران تھے کہ خراب موسم اور برفباری کے باوجود عمر اتنی رات کو ان کی والدہ کی بیماری کا سن کر وہاں آگیا تھا۔بہرحال انہوں نے ماں کو جلدی جلدی گرم کمبل میں لپیٹ کر ایمبولینس میں لٹایا، گھر کو تالا لگایا اور بیوی کو ساتھ لے کر عمر کے ساتھ روانہ ہوگئے۔

بہترین علاج اور مناسب دیکھ بھال کی وجہ سے ریاض صاحب کی والدہ جلد ہی صحت یاب ہوگئی تھیں۔ان سب کا قیام یعقوب صاحب کے گھر پر ہی تھا۔ایک روز ریاض صاحب نے عمر سے کہا۔عمر بیٹا۔میں تمہارا احسان زندگی بھر نہیں بھولوں گا۔

انکل۔ایسا نہ کہیے۔عمر نے نہایت ادب سے کہا۔اگر آپ کی جگہ کوئی دوسرا شخص بھی مجھے فون کرکے کسی مریض کے بارے میں بتاتا تو تب بھی میں ایسا ہی کرتا۔ڈاکٹر کا پیشہ ایک مقدس پیشہ ہے۔چاہے کتنی بھی دشواریاں ہوں، ایک ڈاکٹر کا فرض ہے کہ وہ بیمار لوگوں کا علاج کرنے کے لیے ان تک پہنچے چاہے حالات کتنے ہی کٹھن کیوں نہ ہوں۔اس میں احسان کی کوئی بات نہیں۔یہ تو ہر ڈاکٹر کا فرض ہوتا ہے۔

یعقوب صاحب نے بھی عمر کی یہ بات سن لی تھی۔انہوں نے فخریہ انداز میں قریب بیٹھی ہوئی اپنی بیوی کو دیکھا۔وہ بھی عمر کی بات سن کر خوشی سے مسکرا رہی تھیں۔وہ دونوں دل ہی دل میں اس بات پر الله تعالیٰ کا شکر ادا کر رہے تھے کہ اس نے انھیں اتنا فرض شناس بیٹا عنایت فرمایا ہے۔

راج محل ہوٹل شہر کا سب سے بڑا اور عالیشان ہوٹل تھا۔اس کے ہر فرش پر بڑے قیمتی قالین بچھے تھے اور چھتوں میں خوشنما فانوس لٹکے ہوئے تھے۔میز کرسیاں اور کھانے پینے کے برتن بھی بڑے صاف ستھرے اور اعلیٰ درجے کے تھے۔ہر روز چار سے پانچ بجے کے درمیان وہاں شہر کے بڑے امیر لوگ چائے پینے آتے تھے۔کیونکہ غریب لوگ تو اس ہوٹل میں جاہی نہیں سکتے تھے۔اس ہوٹل کے بڑے ہال میں جہاں بڑے لوگ بیٹھ کر چائے پیتے تھے غل مچانا منع تھا اور نہ بدتمیزی کی کوئی بات کرنے کی اجازت نہیں تھی۔کیونکہ بڑے لوگ نہ تو غل مچانے کو اچھا سمجھتے تھے اور نہ کسی قسم کی بدتمیزی کو

اس ہوٹل میں بہت سے بیرے ملازم تھے جو الغو کے نیچے کام کرتے تھے کیونکہ وہ ان سب سے بڑا بیرا تھا۔

ایک دن جبکہ ہوٹل کے بڑے ہال میں بڑے لوگ چائے پینے کے لئے جمع تھے۔بیرے بڑی جلدی میں ادھر ادھر آجارہے تھے۔مہمانوں سے آرڈر لے رہے تھے۔چائے اور اس کے ساتھ کھانے پینے کی چیزیں میزوں پر لگا رہے تھے اور الغو ایک طرف دیکھ رہا تھا کہ کوئی بیرا اپنا کام سستی سے تو نہیں کررہا۔مگر وہ سب اپنا اپنا کام ٹھیک ٹھیک کر رہے تھے۔اچانک ایک طرف سے شور سنائی دیا اور ایک بڑی ہی بھونڈی آواز آئی

اے بیرا!کیا میرے لئے چائے نہیں لاؤگے؟

سب حیران ہو کر ادھر دیکھنے لگے کہ یہ کون ہے جو محفل کے آداب سے بھی واقف نہیں۔جو یہ بھی نہیں جانتا، کہ تہذیب والے لوگوں میں بیٹھ کر ایسے نہیں کسی کو بلایا کرتے۔اور پھر یہ دیکھ کر کہ وہ کون ہے، سب کے پاؤں میں ڈر سے جوتے ڈھیلے پڑ گئے۔کانپتے ہوئے ہر کوئی اپنی اپنی کرسی میں دبک گیا۔مرد بھی اور عورتیں بھی۔الغو آنکھیں جھپکتے ہوئے بڑے غور سے ادھر دیکھ رہا تھا۔کہ خدا کی زمین پر یہ کیا ہے یہ کون ہے؟کھڑکی کے قریب میز پر ایک خوفناک کتّا بیٹھا تھا اور سفید رومال اس کی گردن سے بندھا تھا جو کوئی چیز کھاتے وقت استعمال کرتے ہیں۔الغو غصے میں کھڑکی کی طرف بڑھا اور پوچھا

اوہ، آداب عرض۔مجھے خوشی ہے کہ تم کو میرا بھی کچھ خیال آیا۔اب میں چائے کا آرڈر دے سکوں گا۔کتّے نے کہا۔

میں پوچھتا ہوں تم کون ہو؟الغو نے پھر وہی سوال کیا۔

اوہ!بھئی عجیب سوال ہے۔کیا تم نہیں جانتے، میں ٹنکو ہوں۔کتّوں کی نمائش میں دوبار خوبصورتی کا انعام لے چکا ہوں۔اس شہر کا ہر شخص مجھ کو جانتا ہے۔تم نہیں جانتے تو تمہیں خدا سمجھے۔

سمجھ گیا۔الغو نےمسکرا کر کہا۔میں یہ معلوم کرنا چاہتا ہوں ٹنکو صاحب یہاں کیوں تشریف لائے ہیں؟

دوپہر کی چائے میں ہمیشہ کسی اچھی جگہ پینا پسند کرتا ہوں۔آج اتوار ہے، میں نے سوچا چلو آج اس شہر کے سب سے بڑے ہوٹل راج محل میں چل کر چائے پیتے ہیں۔یہاں چلا آیا۔اب تم جلدی سے چائے لاؤ۔ہاں، بڑی تیز سی اور گرم گرم۔ٹنکو نے کہا۔

الغو اس کی باتیں سن کر پھر مسکرایا کہنے لگا۔ٹنکو صاحب، آپ یہاں سے تشریف لے جائیں۔

کیا مطلب؟ٹنکو نے بڑے غور سے الغو کو دیکھتے ہوئے کہا۔

مطلب یہ ہے کہ یہاں بڑے لوگ چائے پینے آتے ہیں۔ایک دم بڑے لوگ۔جرنیل، کرنیل، لاکھوں پتی، کروڑ پتی، نواب، راجے، مہاراجے۔تم ایسے چیڑقناتی کو تو اس ہوٹل میں گھسنے کی اجازت نہیں ہے۔تم یہاں چائے پینا چاہتے ہو۔عقل کا علاج کرواؤ

دیکھو جی زبان سنبھال کر بات کرو۔

ٹنکو نے گرج کر کہا۔

آج تک کبھی کسی نے میری اس طرح ہتک نہیں کی۔تم نے مجھے ایرا غیرا نتھو خیرا سمجھا ہے۔جبکہ سب لوگ مجھے بڑا معزز سمجھتے ہیں۔جہاں تک ہوں لوگ میرے ساتھ عزت سے پیش آتے ہیں۔میں تم کو بتائے دیتا ہوں، اگر تم میرے لیے چائے نہ لائے تو اچھا نہ ہوگا۔

کیا اچھا نہ ہوگا۔الغو نے ذرا تند لہجہ میں کہا

کیا کروگے تم؟

میں اس قدر زور سے بھونکنا شروع کردوں گا کہ تم دیکھو گے پھر کیا ہوگا۔ٹنکو نے کہا۔

الغو حیران اور پریشان تھا کہ وہ ایسے مہمان کا کیا کرے۔عجیب مہمان تھا۔اس سے پہلے تو ایسا کوئی مہمان اس ہوٹل میں نہ آیا تھا۔

الغو منہ میں بڑبڑاتا ہوا ایک طرف نکل گیا۔وہ اب ٹنکو سے کوئی بات نہ کرنا چاہتا تھا۔

یہ کیسے ہوسکتا تھا کہ وہ ایک کتّے کے آرڈر دینے پر اس کو چائے پیش کرے۔

ٹنکو نے جب دیکھا کہ اس کا مذاق اڑایا گیا ہے اور اس کے آرڈر دینے پر بھی اس کو چائے پیش نہیں کی گئی تو وہ میز پر اگلی پچھلی ٹانگیں جوڑ کر لاؤڈسپیکر کی طرح بیٹھ گیا۔اور پنا پورا منہ کھول دیا۔

بو۔۔۔وو۔۔۔وف۔۔۔!!

اچانک ہال میں کانوں کا بہرہ کر دینے والی آواز گونجی۔جیسے دل گرجتا ہے۔

ہال کی دیواریں کانپ گئیں۔چھت سے لٹکتا فانوس جھولنے لگا۔جیسے بھونچال آگیا ہو۔

چائے پیتے بڑے لوگ پریشان ہوگئے۔یہ کیا بدتمیزی ہے۔ایسی گڑبڑ اس سے پہلے کبھی اس ہوٹل میں نہ ہوئی تھی۔

ایک میم صاحب اپنا ایک شیشے والا چشمہ آنکھ پر سے اتارتے ہوئے دروازے کی طرف بھاگیں۔

ایک بہت موٹے صاحب نے دونوں ہاتھ اپنے کانوں پر رکھ لیے کہ گرج سے اس کے کان کے پردے نہ پھٹ جائیں۔

بو۔۔۔وو۔۔۔وف۔۔۔!!

میرے لیے مکھن والے توس لاؤ۔۔۔ووف۔۔۔وف۔۔۔کیک پیس بھی لاؤ۔۔۔بھوں۔۔۔۔بھوں۔۔۔عف۔۔۔عف۔۔۔چاکلیٹ بسکٹ بھی۔۔۔ووف۔۔۔ووف۔۔۔فل سیٹ چائے۔۔۔چار ابلے ہوئے انڈے۔۔۔ووف۔۔۔بو۔۔۔وو۔۔۔ووف۔۔۔سموسے اگر ہوں تو وہ بھی لے آؤ۔۔۔ووف۔۔۔ووف۔۔۔انگور بھی لاؤ بھوں۔۔۔بھوں۔۔۔سیف بھی، مگر کھٹے نہ ہوں۔اگر میرے دانت کھٹے ہوئے، تو میں کاٹنا شروع کردوں گا۔پھر نہ کہنا میں نے کاٹ کھایا۔بھوں۔۔۔بھوں۔۔عف۔۔۔عف۔۔۔بو۔۔۔وو۔۔۔ووف۔۔۔ووف۔۔۔!!

خدا کی پناہ۔ٹنکو بری طرح بھونکے جارہا تھا۔جیسے بادل گرج رہا ہو۔

ہال میں بھگدر مچ گئی۔بڑے لوگ پریشان ہوگئے۔اگر اتنے میں الغو اور دوسرے بیرے نہ آجاتے، تو ہال میں قیامت آجاتی۔انہوں نے طشتریوں میں وہ ساری چیزیں اٹھائی ہوئی تھیں، جن کا ٹنکو نے آرڈر دیا تھا۔

بھئی ٹنکو صاحب، خدا کے لئے اب چپ ہوجاؤ یہ لاؤڈسپیکر بند کرو۔یہ دیکھو تمہاری پسند کی سب چیزیں حاضر ہیں۔

ہو۔۔۔ہو۔۔۔عف۔۔۔ہف۔۔۔ہف۔۔۔!ٹنکو کو ہنسی آگئی۔

سب چیزیں اس کے سامنے میز پر لگا دی گئیں۔

اور پھر ٹنکو مزے مزے سے کھانے لگا۔

چچا الاپتے ہوئے حویلی میں داخل ہوئے بیگم ضرور لاٹری نکلےگی میرے نام آمین تم کہو، میں خدا سے دعا کروں چچا کی الاپ سن کر چچی نے پوچھا یہ لاٹری نگوڑی کون ہے بنو کے ابا جس کے فراق میں آپ اس طرح گلا پھاڑ رہے ہیں؟

چچا سر میں تھے۔وہیں کھٹولے پر بیٹھ کر بولے یہ بھی خوب رہی۔دنیا کہاں سے کہاں پہنچ گئی۔لوگ چاند اور مریخ پر دھاوا بول رہے ہیں اور یہ حوا کی بیٹی ایسی ہیں کہ یہ بھی خبر نہیں کہ لاٹری کس چڑیا کا نام ہے حد ہوگئی جہالت کی۔واللہ!

لیکن سنئے تو چچی بھنا کربولیںمیں تو خیر جاہل ہوں لیکن آپ نے قابل ہو کر کون سا کارنامہ دکھلایا ہے۔دور کیوں جائیے، آپ کا انگر کھا تک تو درست نہیں اور یہ خود میری جوتی کی کیا حالت ہو رہی ہے۔تین شبرات تو کاٹ چکی۔تلی تک گھس کے پانی ہو چکی۔۔۔میں کہتی ہوں اگر افیون خوری، بٹیر بازی، کبوتر بازی اور پتنگ بازی کے بدلے ذرا ہاتھ پاؤں چلائے ہوتے تو یہ برے دن کاہے کو دیکھنے میں آتے۔

آہا چچا جلدی سے بولے اب اس برے دن کو ہمیشہ کے لئے رخصت ہی سمجھو۔بہت جلد اچھے دن آرہے ہیں اپنی قسم!ادھر لاٹری نکلی نہیں کہ سارا دلدر پار اور پانچوں انگلیاں گھی میں۔

ایسا بھی کیا چچی بولیں تب تو یہ لاٹری نگوڑی جادوئی چھڑی ہے گویا۔

اجی چچا بولے جادونی چھری سے بھی بڑھ کر ہے بنو کی ماں۔۔۔اور یہ تو تم سن ہی چکی ہو کہ اسی لاٹری کے چلتے ررمضنیا کا بیٹا راتوں رات رات لکھ پتی بن گیا۔۔۔میں کہتا ہوں کہ جب رمضنیاشبرتیا جیسے کم ظرف کو لاٹری نکل سکتی ہے تو کیا میرے ایسے نجیب الطرفین کو لاٹری نہ نکلے گی بھلا۔یہ اور بات ہے کہ آنکھوں پر پردہ پڑا رہا جو لاٹری لگانے کا کبھی خیال ہی نہ آیا۔بس پندرہ روز کے اندر دو لاکھ روپے گن کر مجھ سے لے لو۔

لیکن پھر بھی چچی ناک پر انگلی رکھ کر بولیں میری سمجھ میں یہ بات نہیں آتی کہ کون ایسا احمق ہے جو لاکھوں روپے اس آسانی سے دے دےگا اور وہ بھی آپ کے ایسے افیون خور کو۔

چچی کے اس طنز پر چچا کے جذبات کو ایسی ٹھیس لگی کہ چلے تھوتھنا لٹکائے ہوئے اپنی بیٹھک کی طرف۔معاً چچی کو احساس ہوا کہ خواہ کچھ بھی ہو انھیں چچا کو افیون خور نہیں کہنا چاہئے تھا۔دوڑیں ننگے پاؤں۔مگر جب تک بیٹھک میں داخل ہو چکے تھے۔

بیٹھک میں لاٹری کے بارے ہی میں تبادلۂ خیال ہوتا رہا۔چچا کے پڑوسی شبن خاں بھی موجود تھے۔انہیں کے ذریعے یہ خبر موذن صاحب، پیش امام صاحب، منشی جی اور مختار صاحب سے ہوتی ہوئی پورے محلے میں پھیل گئی کہ چچا لاٹری لگانے والے ہیں۔

چچا کو پورا یقین تھا کہ لاٹری ان کے نام ضرور نکلےگی اس لئے وہ چاہتے تھے کہ زیادہ سے زیادہ لوگوں کو اس کی خبر ہو جائے کہ چچا لاٹری خریدنے جا رہے ہیں۔جب محلے کے سیکڑوں لوگ گلی میں جمع ہو گئے تو چچا ایک جلوہ کی شکل میں لاٹری کی ٹکٹ خریدنے کےلئے روانہ ہوئے۔اب مرحلہ یہ درپیش ہوا کہ چچا ٹکٹ خریدیں تو کس سیریز کی۔ہینگن، کلن اور چھٹن کے علاوہ اور لوگوں کی بھی یہ رائے تھی کہ چچا ہر سیریز کی ایک ایک ٹکٹ خرید لیں۔لیکن چچا کہتے تھے کہ جب یہ تسلیم شدہ ہے کہ لاٹری میرے نام سے آنی ہی ہے تو ایک سے زیادہ ٹکٹیں خریدنی حماقت اور فضول خرچی نہیں تو کیا ہے۔اگر یہی پیسے افیون میں اٹھیں تو حق بھی لگے۔

جب اس محبت نے بہت طول پکڑا تو چچا نے یہ تجویز پیش کی کہ اگر کسی کو اعتراض نہ ہو تو میں اس معاملے کو بذریعہ استخارہ طے کرنے کی کوشش کروں، تاکہ آپ لوگوں کو مزید زحمت نہ اٹھانی پڑے۔چچا کے اشارہ کرنے پر جب ہر طرف خاموشی چھا گئی تو آنکھ بند کر کے استخارہ دیکھنے کے بعد چچا چہک کر بولے یارو، بس ایک ہی ٹکٹ بی سیریز کی خریدی جائے۔چچا نے بٹوا کھول کر ایک روپیہ ٹکٹ کے لئے بڑھایا۔دوکاندار نے تالیوں کی گونج میں لاٹری کی ایک ٹکٹ چچا کے حوالے کی جس کا نمبر محلے کے قریب قریب سب لوگوں نے نوٹ کر لیا۔

ٹکٹ لے کر چچا شان سے اکڑتے ہوئے گھر کی طرف روانہ ہوئے جیسے دو لاکھ روپوں کی تھیلی اپنے ساتھ لئے جارہے ہوں۔گھر پہنچ کر چچا کو یہ فکر لاحق ہوئی کہ دو لاکھ مالیت کی ٹکٹ بحفاظت تمام رکھیں تو کہاں۔چچا اسے اپنی پپیا میں رکھنا غیر محفوظ سمجھتے تھے۔ہینگن، کلن اور چھٹن پر بھروسا نہ تھا اور چچی کو بی سپرد نہ کر سکتے تھے کیوں کہ بقول چچا ان کا کیا بھروسہ۔کس وقت غصے میں آکر ٹکٹ کو چولھے میں جھونک دیں۔آخرش بہت غور و فکر کے بعد لاٹری کی ٹکٹ چچی کے سنگاردان میں خوب اچھی طرح چسپاں کر کے چچا نے اطمینان کا سانس لیا۔

اب صورت حال یہ تھی کہ چچا ہر وقت سنگار دان کے پاس کھڑے آئینے میں اپنا منھ دیکھ رہے ہیں یا لاٹری کی ٹکٹ پر نظر ہے کبوتروں کو دانا دینا، بٹیر لڑانا اور طوطی کو سبق پڑھانا تو بھول ہی گئے تھے۔

چچا چچی کو باورچی خانے میں دیکھ کر ان کے پاس ہی پیڑھا لے کر بیٹھ جاتے اور وہ وہ ہوائی قلعے بناتے کہ چچی عاجز آ جاتیں۔چچا کہتے بنو کی اماں لاٹری کے دو لاکھ روپے میرے ہاتھ میں آئے نہیں کہ تمہارے لئے ایک شاندار بنگلہ بنوا دوں گا اور اس کلی میں سنگ مر مر نہ بچھوا دیا۔تو میرا نام بدل دینا۔یہ محلے والے بھی کیا یاد کریں گے۔

چچا کی بکواس اور ہوائی قلعے بنانے کا سلسلہ چلتا رہا یہاں تک کہ لاٹری ککھلنے کا دن آ گیا۔اس روز چچا کی مسرت کی انتہا نہ تھی پورے گھر کی صفائی کی گئی، بینڈ بجانے والے بلوائے گئے۔بڑے بڑے شاندار پھاٹک تیار ہوئے، ہر رنگ کی جھنڈیاں اور قمقمے لگائے گئے بیٹھک میں قوالوں نے قوالی شروع کی اور حویلی کے اندر مراثنوں نے ڈھولک سنبھالا۔چچا مارے خوشی کے اندر باہر ایک کئے ہوئے تھے۔

یہ سلسلہ جاری ہی تھا کہ محلے کا ایک منچلا طالب علم دوڑتا ہوا آیا اور ہانپتے ہوئے چچا سے بولا۔

مبارک ہو میر صاحب۔دو لاکھ کی لاٹری آپ ہی کے نام سے نکلی۔دیکھئے۔یہی نا نمبر ہے آپ کا؟

چچا نے بغور دیکھا تو واقعی یہ نمبر انہیں کا تھا۔یقین کیسے نہ کرتے بھلا جب کہ پہلے سے بھی یہ توقع تھی۔یہ خبر سنتے ہی چچا کی آنکھوں میں خوشی کے آنسو آ گئے۔دوڑے ہوئے حویلی میں آئے اور چچی کے آنچل سے خوشی کے آنسو پونچھتے ہوئے بولے۔

آخر اللہ نے میری اور تمہاری دعا سن ہی لی۔یعنی دو لاکھ کی لاٹری میرے ہی نام سے نکلی ہے۔خدا کی قسم ابھی ابھی نمبر ملا کر آ رہا ہوں۔

چچی کی آنکھیں بھی چمک اٹھیں۔بولیںمعاف کیجئےگا بنو کے ابااس روز لاٹری لگانے کی بات پر ناحق میں نے آپ کو افیون خور کہہ دیا تھا۔میں معذرت چاہتی ہوں۔اللہ پاک یہ لاٹری آپ کو مبارک کرے۔بہت زمانے بعد آپ کے دن پھرے ہیں۔

لاٹری نکلنے کی خبر سن کر محلے کے لوگوں کا تانتا بندھ گیا چچا ہر آنے والے کی تواضع امرتی سے کرتے اور جھک جھک کر سلام کر کے کہتے یہ دولت جو مجھے ملی وہ آپ ہی لوگوں کے طفیل میں ہے۔اگر آپ حضرات کی دعائیں شامل حال نہ ہوتیں تو میرا نجیب الطرفین ہونا بھی کوئی کام نہ آتا۔بھئی اللہ نے عزت رکھی اور خوب ہی عزت رکھی!

اب مرحلہ تھا ٹکٹ کو چچی کے سنگاردان سے الگ کرنے کا۔جس کو چچا نے اس بری طرح چسپاں کر دیا تھا کہ بہت کوشش کرنے پر بھی سنگار دان سے اسے الگ نہ کیا جا سکا۔اس کوشش میں حصہ لینے والے سیکڑوں لوگ تھے اور ہر ایک کی الگ الگ رائے تھی۔آخر میں کسی نے یہ رائے دی کہ اس قدر جھنجھٹ سے کہیں بہتر ہے کہ سنگار دان ہی داخل دفتر کر دیا جائے۔چچا کو یہ تجویز بہت مناسب معلوم ہوئی اور وہ اس کے لئے فوراً تیار بھی ہو گئے۔لیکن چچی نے اپنا سنگاردان دینے سے صاف انکار کر دیا۔لہذا مجبوراً ٹکٹ کو سنگار دان سے چھڑانے کی کوشش دوبارہ شروع کی گئی۔اس جدوجہد میں وہ حضرت میں شامل ہو گئے جنہوں نے لاٹری نکلنے کی خبر چچا کو دی تھی۔یہ حضرت آگے بڑھ کر چچا سے بولے میر صاحب آپ ناحق اس قدر پریشان ہو رہے ہیں۔دیکھئے میں ابھی اسے آپ کے سامنے سنگاردان سے الگ کئے دیتا ہوں۔انہوں نے یہ کہہ کر لوہا گرم کر کے بظاہر ٹکٹ کو سنگار دان سے چھڑانا چاہا۔اس کوشش میں ٹکٹ جل کر راکھ ہو گئی اور سنگار دان کا سیشہ چٹک گیا وہ حضرت تو اپنے مذاق کو پایۂ تکمیل تک پہنچا کر چلتے بنے لیکن دو لاکھ کے ٹکٹ کا یہ حشر دیکھ کر چچا چیخ مار کر بے ہوش ہو جاتے۔

جب چچا کی طبیعت مائل بہ سکون ہوئی تو چچا کے سر میں چمیلی کے تیل کی مالش کرتے ہوئے چچی بولیں میں پوچھتی ہوں کہ اس لاٹری نگوڑی کا اتنا صدقہ کیوں ہے جب کہ آپ لاکھوں روپے افیون خوری بٹیربازی اور مرغ بازی میں جھونک چکے ہیں تو یہ کہہ کر دل کی تسلی دے لیجئے کہ دو لاکھ روپے لاٹری کے بھی نہ سہی۔لیکن میرے سنگاردان کا شیشہ آج ضرور آ جانا چاہئے۔

چچا جواب کیا دیتے۔صرف چچی کے چہرے کا اتار چڑھاؤ دیکھتے رہے۔جب چچی باورچی خانے کی طرف بڑھ گئیں تو چچا طوطی کو بنی جی بھیجو کا سبق پڑھا کر اپنی بیٹھک میں چلے آئے اور اپنے دوست ہینگن، کلن اور چھٹن کے ساتھ چسکی لگانے میں مشغول ہو گئے۔

ترکستان کے ایک سوداگر کی درھم کی ایک تھیلی راستہ میں کہیں گرپڑی۔اس نے گاؤں میں منادی کردی کہ تھیلی جس کوملی ہو واپس کردے۔تھیلی میں جس قدر درھم ہوں اس کے نصف انعام کا وہ حقدار ہوگا۔اس تھیلی میں دوسودرہم تھے۔

یہ تھیلی کسی جہاز کے ملاّح کو ملی تھی منادی سن کر وہ اس آدمی کے پاس گیا اورتمام واقعہ بیان کر کے کہا۔اگراس تھیلی کا مالک نصف یعنی سودرھم حسب وعدہ دے تو اس کے بدلہ میں تھیلی واپس کرنے پر تیار ہوں۔شرط یہ ہے کہ مجھے انعام پہلے مل جائے۔

جب تھیلی کی خبرسوداگر کو ملی۔جو بڑا لالچی تھا۔تو اس نے خیال کیا کہ کسی طرح سے میں انعام کی رقم سے بھی بچوں اور میری پوری رقم مجھے مل جائے۔اس لئے اس نے ایک ترکیب کی اورملاّح سے کہا کہ اس تھیلی میں ایک ہیرا تھا اگر وہ مجھے مل جائے تو مجھے انعام کی رقم دینے میں کوئی عذرنہیں۔ملاّح نے کہا۔تھیلی میں دوسودرھم کے سوا کچھ نہ تھا۔اور میں اس تھیلی کو اقرار کے موافق انعام حاصل کئے بغیر نہیں رہ سکتا۔

آخرکار یہ جھگڑا قاضی صاحب کے پاس عدالت میں پیش ہوگیا۔قاضی صاحب نے ملاّح سے دریافت کیا کہ تمہیں تھیلی دینے میں کیا عذرہے۔ملاح نے جواب دیا حضور سوداگر صاحب نے پہلے نصف یعنی سودرھم انعام کا اقرار کیا تھا اوراب اس کو ٹالنے کے لئے تھیلی میں ہیرا بتلا رہے ہیں۔دراصل تھیلی میں کوئی ہیرا وغیرہ نہیں ملا۔میں یہ قسم کھا کرعرض کرتا ہوں۔

اب قاضی صاحب نے سوداگر سے دریافت کیا کہ وہ ہیرا تم نے کہاں سے کب اورکتنی قیمت میں اورکس کے ذریعہ سے خریدا تھا۔تفصیل کے ساتھ بیان کرو۔یہ سن کرسوداگرنے جواب دیا۔لیکن چونکہ ہیرے کا واقعہ غلط اور بناوٹی تھا۔اس لئے جواب میں اختلافات پیدا ہوگئے۔وہ بہت گھبرایا۔قاضی صاحب پر ظاہر ہوگیا کہ ہیرے کا واقعہ بناوٹی اورغلط ہے۔اس لئے حکم دیا کہ سوداگر کی تھیلی کھو گئی ہے۔جس میں ایک ہیرا بیان کیا جاتا ہے اور ملاّح کو بغیر ہیرے والی تھیلی ملی ہے۔سوداگر کوچاہئے کہ وہ پھرمنادی کریں اورتھیلی میں ہیرا ظاہر کریں اور ملاّح کو حکم ہوا کہ تم اس تھیلی کو اپنے پاس چالیس دن تک رکھو اس عرصہ میں اگرکوئی یہ تھیلی کا ثبوت پہنچا کر لے جائے تو بہتر۔ورنہ پوری تھیلی پرتمہارا قبضہ ہوگا۔

سوداگر نے لالچ سے اپنے درھم بھی کھو دیئے اور ہاتھ ملتا رہ گیا۔طمع بُری چیز ہے۔تم ہمیشہ اس سے دور رہنا۔

شہزادی نگینہ بادشاہ کی اکلوتی بیٹی تھی اس لیے بادشاہ اسے دل و جان سے چاہتا تھا۔وہ نہایت حسین و جمیل اور عقلمند تھی۔جب وہ بڑی ہوئی تو بادشاہ اور ملکہ کو اس کی شادی کی فکر ہوئی۔اسی دوران اس کے دو شہزادوں کے رشتے بھی آگئے۔بادشاہ کو فیصلہ کرنا دشوار ہوگیا کہ اس کی شادی کس سے کرے۔اس نے اس بارے میں ملکہ سے بھی مشورہ کیا مگر وہ بھی کسی نتیجے پر نہیں پہنچ سکی اس لیے یہ معاملہ حل نہ ہوسکا۔

وہ دونوں پڑوسی ملکوں کے شہزادے تھے۔ایک شہزادے کا نام شان دار تھا اور وہ نہایت نیک، عقلمند، بہادر اور بہت خوب صورت تھا۔دوسرے شہزادے کا نام دلشاد تھا۔وہ نہ تو نیک اور عقلمند تھا اور نہ ہی بہادر۔اس نے چپکے چپکے دل میں سوچ لیا تھا کہ شہزادی نگینہ سے شادی کرنے کے بعد کوئی سازش کر کے بادشاہ کے تخت پر قبضہ کر لے گا۔

چونکہ شادی پوری زندگی کا معاملہ ہوتی ہے اس لیے ملکہ نے فیصلہ کیا کہ وہ اس سلسلے میں شہزادی نگینہ سے اس کی رائے معلوم کرے گی وہ جس شہزادے کو بھی پسند کرلے گی، اس سے اس کی شادی کروادی جائے گی۔

جب اس نے دونوں شہزادوں کے بارے میں ساری معلومات بتا کر شہزادی نگینہ سے اس کی پسند پوچھی تو وہ بولی۔امی حضور۔آپ نے میری تربیت کچھ اس طرح کی ہے کہ میں اپنے ماں باپ کے فیصلوں پر سر جھکانے والی لڑکی بن گئی ہوں۔آپ جہاں بھی کہیں گی اور جس سے بھی کہیں گی میں شادی کرلوں گی۔

ملکہ یہ بات سن کر خوش ہوگئی۔اس نے شہزادی نگینہ کو گلے سے لگا کر پیار کیا اور بولی۔جیتی رہو۔تمہارے لیے دو شہزادوں کے رشتے آئے ہیں جن کے بارے میں ہم تفصیل تمہیں بتا ہی چکے ہیں۔ہماری سمجھ میں کچھ نہیں آ رہا کہ کسے ہاں کریں اور کسے نہ۔تم فیصلہ کر کے ہمیں بتا دو کہ کس شہزادے سے شادی کرنا پسند کرو گی۔

امی حضور۔شادی کے لیے آپ کا جو فیصلہ ہوگا مجھے منظور ہوگا۔شہزادی نگینہ نے دھیرے سے اپنی بات دوہرائی۔

میں کہہ تو رہی ہوں کہ ہماری سمجھ میں کچھ نہیں آرہا۔ملکہ نے قدرے جھنجھلا کر کہا۔

شہزادی نگینہ کچھ سوچ کر بولی۔تو پھر ٹھیک ہے۔میں اس شہزادے سے شادی کروں گی جو میری تین شرطیں پوری کرے گا۔

وہ شرطیں کیا ہیں؟۔ملکہ نے حیرانی سے پوچھا۔

میری پہلی شرط یہ ہے کہ وہ اس تالاب میں تیر کر دکھائے جس میں آدم خور مگرمچھ رہتا ہے۔میری دوسری شرط یہ ہے کہ وہ چاولوں سے بھری ایک پوری دیگ کھائے۔میری تیسری اور آخری شرط یہ ہے کہ وہ سوتا ہوا گھوڑا لائے اور اس پر سواری کر کے دکھائے۔شہزادی نگینہ نے مسکراتے ہوئے کہا۔

ملکہ اسے حیرت سے گھورنے لگی اور پھر اٹھتے ہوئے بولی۔اس کا مطلب ہے کہ تم شادی کرنا ہی نہیں چاہتی ہو۔کوئی بھی تمہاری یہ عجیب و غریب شرطیں پوری نہیں کر سکے گا۔تمہیں پتہ ہے تالاب کا آدم خور مگرمچھ کتنا خوفناک اور بڑا ہے، کس میں ہمت ہے کہ وہ اس تالاب میں تیر کر دکھائے۔پھر کون سا شہزادہ دیگ بھر کر چاول کھا سکے گا۔شہزادے تو ویسے بھی نرم و نازک ہوتے ہیں، تھوڑا سا ہی کچھ کھا لیں تو ان کا پیٹ بھر جاتا ہے۔اور سوتے ہوئے گھوڑے پر بھلا کون سواری کرکے دکھائے گا۔گھوڑا سوئے گا یا بھاگتا پھرے گا؟

اس کی باتیں سن کر شہزادی مسکرانے لگی۔اسے مسکراتا دیکھا تو ملکہ کو تھوڑا سا غصہ آگیا۔اس لیے وہ خفگی سے اٹھ کر بادشاہ کے پاس آئی اور اس سے اس کی لاڈلی بیٹی کی شکایت کی۔

اس کی بات سن کر بادشاہ کے چہرے پر مسکراہٹ پھیل گئی۔اس نے کہا۔ملکہ۔آپ شائد بھول گئی ہیں۔آپ نے بھی تو اپنی شادی کے لیے تین شرطیں رکھی تھیں۔بہت سارے شہزادے ان شرطوں کو پورا کرنے میں ناکام رہے تھے۔مگر انھیں ہم نے پورا کر کے دکھایا تھا کہ نہیں؟

ملکہ کو وہ پرانی باتیں یاد آگئی تھیں۔انھیں سوچ کر وہ مسکرانے لگی اور بولی۔امی حضور میری شادی اپنی بہن کے بیٹے سے کرنا چاہ رہی تھیں اور وہ مجھے بالکل پسند نہیں تھا۔اسی لیے میں نے وہ شرطیں رکھی تھیں۔پھر میری شرطیں تو ہمت اور جواں مردی والی تھیں۔ایک آدم خور شیر کو خنجر سے مارنا تھا جس نے کئی انسانوں کو اپنا نوالہ بنا لیا تھا، معصوم لوگوں کو لوٹنے والے ڈاکوؤں کو گرفتار کرنا تھا، جنہوں نے غریبوں کی زندگی اجیرن کر دی تھی اور پہاڑ کو کاٹ کر ایک نہر نکال کر کسانوں کی بنجر زمینوں کو سیراب کرنا تھا۔مجھے فخر ہے کہ آپ نے وہ تمام شرطیں پوری کی تھیں۔آپ بہادر اور ہمت والے بھی تو بہت تھے۔

لیکن ملکہ۔کبھی کبھی ہم یہ سوچ کر پریشان ہوجاتے ہیں کہ اگر ہم آپ کی شرطوں کو پورا کرنے سے قاصر رہتے تو پھر آپ سے تو ہماری شادی ہی نہ ہوتی۔بادشاہ نے فکرمند ہو کر کہا۔

کیوں نہیں ہوتی۔ملکہ نے اٹھلا کر کہا۔میں اپنی شرطوں میں یہ تبدیلی کر دیتی کہ آپ انہیں شادی کے بعد بھی پورا کر سکتے ہیں۔پھر کچھ دیر خاموش رہنے کے بعد وہ بولی۔پہلے میری یہ سمجھ میں نہیں آ رہا تھا کہ شہزادی کی شادی کس سے کریں۔اب یہ سمجھ نہیں آ رہا کہ اسے کیسے سمجھاؤں کہ وہ اپنی بے سروپا شرطوں سے باز آجائے۔

اس بارے میں آپ کو فکرمند ہونے کی ضرورت نہیں۔ہماری شہزادی چاہتی ہے کہ اس کا شوہر بہادر ہونے کے ساتھ ساتھ عقلمند بھی ہو۔اگر کوئی ذرا سی بھی عقل لڑائے تو شہزادی کی شرطیں بہ آسانی پوری کرسکتا ہے۔ہم دونوں شہزادوں کے سامنے شہزادی نگینہ کی شرطیں رکھ دیں گے۔جس نے بھی انہیں پورا کردیا، اس کی شادی شہزادی سے کردی جائے گی۔

پھر بادشاہ نے ایسا ہی کیا۔اس نے ایلچی بھیج کر دونوں شہزادوں کو ان کے ملک سے اپنے محل میں بلوا لیا۔دونوں شہزادے اپنے اپنے مصاحبوں اور غلاموں کے ساتھ حاضر ہوگئے۔بادشاہ نے سب کو شاہی مہمان خانے میں ٹہرایا اور ان کی خاطر مدارات کے لیے خاص انتظامات بھی کر وا دیے۔

جب شام کو بادشاہ ان شہزادوں سے ملا تو اسے شہزادہ شان دار بہت پسند آیا۔وہ اس کی شکل و صورت اور وجاہت سے بہت متاثر ہوا تھا۔اس کا باپ بہت اچھے طریقے سے اپنے ملک پر حکومت کر رہا تھا جس کی وجہ سے رعایا بہت خوش حال تھی۔ملکہ کو بھی وہ شہزادہ بہت پسند آیا۔

دوسرا شہزادہ جس کا نام دلشاد تھا دونوں کو ایک آنکھ نہیں بھایا۔بادشاہ کو محسوس ہوا کہ وہ ایک خوش آمدی اور چاپلوس قسم کا نوجوان ہے۔اس بات سے بادشاہ نے اندازہ لگا لیا کہ وہ نہایت چالاک اور عیار آدمی ہوگا۔

ملکہ کو تو شہزادہ شان دار اتنا اچھا لگا کہ وہ شہزادی نگینہ کے پاس گئی اور اس سے بولی۔بیٹی۔تم اپنی شرطیں واپس لے لو اور شہزادہ شان دار سے شادی کرلو۔ایسا شوہر تو قسمت سے ہی ملتا ہے۔اگر پہلی شرط کے دوران ہی مگرمچھ اسے کھا گیا تو بہت برا ہوگا۔

شہزادی نگینہ نے اٹل لہجے میں کہا۔اگر میں اپنی شرطیں واپس لیتی ہوں تو اس میں میری بے عزتی ہے۔شہزادہ اگر میری شرطیں پوری کرتا ہے تو ٹھیک ہے ورنہ اپنے گھر جائے۔ملکہ مایوس ہو کر لوٹ گئی۔

دونوں شہزادوں کی ملاقات شہزادی نگینہ سے کروائی گئی۔وہ انھیں محل سے کچھ دور جنگل کے نزدیک تالاب تک لائی اور ان سے کہا۔یہ ہے وہ تالاب جس میں ایک آدم خور خونخوار مگرمچھ رہتا ہے۔کیا آپ دونوں اس تالاب میں تیر کر دکھائیں گے؟۔

اس کا یہ کہنا تھا کہ اسی وقت ایک بہت بڑا مگرمچھ اپنا منہ کھولے تالاب کے کنارے پر آگیا۔

اسے دیکھ کر شہزادہ دلشاد خوفزدہ ہوگیا اور بولا۔جان ہے تو جہان ہے۔میں تو اس تالاب میں ہرگز نہیں جاؤں گا۔شہزادی کی دوسری شرطیں بھی بہت سخت ہیں۔دیگ بھر کر چاول تو کوئی دیو ہی کھا سکتا ہے۔اس کے علاوہ میں سوتا ہوا گھوڑا کہاں سے لاؤں گا اور اس پر سواری کیسے کروں گا۔میں تو چلا۔مجھے نہیں کرنی یہ شادی۔یہ کہہ کر وہ چلا گیا۔

اس کے جانے کے بعد شہزادہ شان دار نے کہا۔شہزادی صاحبہ۔کل میں آپ کو اس تالاب میں تیر کر دکھاؤں گا۔

رات ہوئی تو اس کے ساتھ آئے ہوئے غلاموں نے تالاب میں ایک بڑا سا جال ڈال کر مگرمچھ کو پکڑ لیا اور دور ایک دریا میں چھوڑ آئے۔

اگلی صبح ملکہ، بادشاہ اور شہزادی نے دیکھا کہ شہزادہ مزے سے تالاب میں تیرتا پھر رہا ہے۔شہزادی نے پوچھا۔اس مگرمچھ کا کیا ہوا۔وہ کہاں ہے؟۔

اسے میں نے پکڑوا کر دریا میں چھڑوا دیا ہے۔آپ کی پہلی شرط میں نے پوری کردی ہے۔مجھے امید ہے کہ آپ اس بات پر اعتراض نہیں کریں گی کہ میں نے مگرمچھ کو دریا میں کیوں چھڑوایا۔آپ کی شرط صرف تالاب میں نہانے کی تھی، مگرمچھ سے لڑنا نہیں۔شہزادے نے تالاب سے باہر آتے ہوئے کہا۔

ملکہ نے یہ بات حیرانی سے سنی۔بادشاہ،مسکرا رہا تھا۔شہزادی نے کہا۔بالکل ٹھیک شہزادے۔آپ پہلی شرط جیت چکے ہیں۔میری شرط ہی یہ تھی کہ آپ تالاب میں تیر کر دکھائیں۔میں آپ کی ذہانت کی قائل ہوگئی ہوں۔

دوپہر ہوئی تو شہزادی نگینہ نے کہا۔شہزادے۔آپ مجھے دیگ بھر کر چاول کھا کر کب دکھائیں گے؟

شہزادے نے کہا۔ابھی تھوڑی دیر بعد۔یہ کہہ کر شہزادے شان دار نے کھڑکی سے باہر جھانک کر دیکھا۔اس کا ایک مصاحب دو غلاموں کے ساتھ لمبے لمبے ڈگ بھرتا ہوا محل کی جانب آرہا تھا۔شہزادہ شان دار بادشاہ سے اجازت لے کر باہر نکلا اور اپنے مصاحب سے کوئی چیز لے کر جیب میں رکھی اور واپس آگیا۔

اتنی دیر میں ملازموں نے دسترخوان چن دیا۔وہ اپنے ساتھ چاولوں کی ایک بڑی سی دیگ بھی لے کر آئے تھے جسے انہوں نے دسترخوان کے بیچوں بیچ رکھ دیا۔

دیگ کو دیکھ کر بادشاہ کے چہرے پر فکرمندی کے آثار نظر آئے۔کیوں میاں صاحبزادے۔آپ کھالیں گے دیگ بھر کر چاول؟اس نے شہزادے سے پوچھا۔

ایک دیگ تو کیا میں تو دو دیگیں بھی کھاسکتا ہوں۔یہ کہہ کر شہزادہ شان دار نے اپنی جیب سے ایک نہایت چھوٹی سی دھاتی دیگ نکالی جو اس کے ملازم بازار سے خاص طور سے بنوا کر لائے تھے۔اس نے اسے چاولوں سے بھرا اور شہزادی نگینہ کے سامنے پوری دیگ چٹ کر گیا۔

شہزادی صاحبہ۔آپ کی دوسری شرط بھی پوری ہوگئی ہے۔میں نے دیگ بھر کر چاول کھا لیے ہیں۔اس نے شرارت سے مسکراتے ہوۓ شہزادی سے کہا۔

اس کی بات سن کر شہزادی نگینہ ہنس ہنس کر لوٹ پوٹ ہوگئی۔

بادشاہ نے ملکہ سے کہا۔بیگم۔اب اپنی بیٹی کی شادی کی تیاریاں شروع کردو۔مجھے تو یوں لگ رہا ہے کہ یہ شہزادے میاں تو سوتے ہوئے گھوڑے پر بھی سواری کر کے دکھا دیں گے۔

شام کو بادشاہ، ملکہ اور شہزادی نگینہ اپنے باغ میں چہل قدمی کر رہے تھے۔اچانک انہوں نے شہزادہ شان دار کو ایک گھوڑے کے ساتھ آتے دیکھا۔

وہ قریب آیا تو بادشاہ حیرت سے بولا۔شان دار بیٹے یہ گھوڑا لیے کہاں پھر رہے ہو؟

شہزادہ شان دار نے بڑے فخر سے بتایا۔یہ گھوڑا نہایت قیمتی ہے۔میں اسے منڈی سے خرید کر لا رہا ہوں۔اس کے مالک نے مجھے بتایا تھا کہ یہ حاتم طائ کے گھوڑوں کی نسل سے ہے۔اس کا تو میں نے ایک بڑا اچھا سا نام بھی رکھ لیا ہے۔

گھوڑا واقعی بہت خوب صورت تھا۔شہزادی نگینہ کو بھی بے حد پسند آیا۔اس کا رنگ ہلکا کتھئی تھا اور اس کی گردن پر بڑی بڑی چمکدار ایال تھی۔شہزادے۔کیا نام رکھا ہے آپ نے اس کا؟اس نے بڑے اشتیاق سے پوچھا۔

شہزادی صاحبہ۔میں نے اس کا نام رکھا ہے سوتا ہوا گھوڑا۔چونکہ یہ میرا گھوڑا ہے، میں جو بھی اس کا نام رکھوں، میری مرضی۔اب میں آپ کو سوتے ہوئے گھوڑے پر سوار ہو کر دکھاؤں گا، تاکہ آپ کی تیسری شرط بھی پوری ہو سکے۔یہ کہہ کر شہزادہ شان دار رکاب میں پاؤں ڈال کر گھوڑے پر سوار ہوگیا اور ایڑ مار کر اسے دوڑاتا ہوا باغ کا ایک چکر لگا کر دوبارہ ان لوگوں کے پاس آگیا۔

یہ سب دیکھ کر ملکہ اور بادشاہ کا ہنستے ہنستے برا حال ہوگیا تھا۔شہزادی نگینہ بھی مسکرانے لگی تھی۔کچھ دیر بعد وہ بولی۔ابّا حضور۔ہم چاہتے تھے کہ ہماری شادی ایک ایسے شہزادے سے ہو جو بہادر ہونے کے ساتھ ساتھ عقل مند بھی ہو۔ہم نے اپنی شرطیں اسی لیے رکھی تھیں کہ انہیں پورا کرنے والے کی ذہانت کا امتحان ہوسکے۔خدا کا شکر ہے کہ ہمیں ایسا شہزادہ مل گیا ہے۔

اس کی بات سن کر بادشاہ اور ملکہ نے سکھ کا سانس لیا۔تھوڑے دنوں کے بعد دونوں کی خوب دھوم دھام سے شادی ہوگئی اور وہ ہنسی خوشی رہنے لگے۔

کسی جزیرے میں ایک امیر رہتا تھا۔جسے شکار کا بہت شوق تھا مگر شکار کو جاتے ہوئے ایک جگہ کسی غریب ٹوکریاں بننے والے کی زمین پڑتی تھی۔اس زمین میں نرسل اگے ہوئے تھے۔اس کھیت کی ناہمواری اور نرسلوں میں سے گزرنے کی تکلیف امیر کو بہت ناگوار معلوم ہوتی تھی۔

ایک دن امیر نے غریب کو بلا کر کہا۔تم زمین ہمیں دے دو۔غریب نے جواب دیا حضور!میرا تو گزارہ اسی پر ہے۔میں بیچنا نہیں چاہتا۔اس پر امیر ناراض ہو گیا۔پہلے تو اس نے غریب کو خوب پٹوایا۔پھر زمین پر اگے ہوئے تمام نرسلوں کو آگ لگوا کر جلا دیا۔جس پر غریب روتا ہوا بادشاہ کے پاس چلا گیا۔

بادشاہ نے امیر کو بلا کر حال پوچھا تو امیر نے جواب دیا۔بے شک میں نے اس ذلیل آدمی کو اس لیے مارا اور اس کے کھیت کو جلایا ہے کہ اس نے میرے حکم کی تعمیل نہ کی تھی۔بادشاہ نے فرمایا۔تم نے دولت کے جھوٹے غرور میں ایک بے گناہ غریب کو ناحق تکلیف دی، اور بڑا نقصان پہنچایا ہے۔حالانکہ تمہارا پردادا اس سے بھی زیادہ غریب تھا جو ہمارے ہی گھرانے کی دولت اتنی دولت کا مالک ہو گیا۔جس کے ورثے پر اس وقت تم اتنے مغرور ہو رہے ہو۔میرے نزدیک یہ غریب تم سے اس لیے بہتر ہے کہ اپنی محنت سے روزی کماتا ہے۔

اب بادشاہ نے حکم دیا۔کہ امیر اور ٹوکریاں بننے والے کو بالکل ننگا کر کے ایک غیر آباد جزیرے میں چھوڑ دیا جائے۔اس حکم کی تعمیل میں دونوں کو ایک ہفتے کے لیے ایک ایسے جزیرے میں اتار دیا گیا۔جہاں صرف جنگلی آدمی رہتے تھے۔جنگلیوں نے انہیں دیکھ کر پہلے تو مارنا چاہا۔مگر ٹوکریاں بننے والے نے انہیں اشاروں کے ذریعے سے منت سماجت کر کے سمجھایا۔کہ ہم تمہاری خدمت کریں گے۔ساتھ ہی وہاں سے نرسل لے کر ایک ٹوپی بنی اور ایک جنگلی کے سر پر پہنا دی۔جنگلی اس تاج سے اس قدر خوش ہوئے کہ اس کے پاس ٹوپیاں بنوانے کے لیے ہر وقت ان کی بھیڑ رہنے لگی۔مگر ننگے امیر کی سخت شامت آئی کہ ٹوپیاں نہ بنا سکنے کی وجہ سے انہوں نے اسے مار مار کر بے ہوش کر دیا۔

آخر امیر نے جان سے تن آ کر ٹوپیاں بننے والے سے کہا۔اگر تم مجھے ان وحشیوں سے چھرا دو۔تو میں گھر پہنچتے ہی آدھی جائداد تمہاری نذر کر دوں گا۔یہ سن کر غریب ٹوکری والے نے جنگلیوں کو اشارے سے سمجھایا۔کہ یہ میرا مددگار ہے۔اسے کچھ نہ کہو۔جس پر جنگلیوں نے امیر کو پھر نہ چھیڑا۔بلکہ ٹوکری والے کے ساتھ اسے بھی کھانا دینے لگے۔

جوں توں کر کے ہفتہ ختم ہوا تو ایک سرکاری کشتی آ کر انہیں یہاں سے پھر بادشاہ کے دوبرو لے گئی۔مگر اب تو امیر کی یہ حالت تھی کہع

کاٹو تو لہو نہیں بدن میں

بادشاہ نے جب قصہ سن کر امیر سے فرمایا۔تم نے دیکھ لیا دولت کا محل کیسا ناپائدار اور اس پر غرور کرنے والا کیسا احمق اور نالائق ہے۔اصلی دولت مند وہی ہے جو ہنر جانتا اور محنت کر سکتا ہے۔اب جاؤ اپنا وعدہ پورا کرو اس غریب کو اپنی آدھی جائداد بانٹ دو۔

امیر نے گھر پہنچ کر اقرار کے مطابق آدھی جائداد غریب کے حوالے کر دی اور اس طرح غریب نے اپنے صبر کا پھل پا لیا۔

یوسف صاحب بنک کی ملازمت سے فارغ ہو کر ایک پرسکون زندگی گزار رہے تھے۔ان کے دو بیٹے تھے۔بڑا بیٹا کاظم ایک پرائیویٹ کمپنی میں کام کرتا تھا اور اچھے پیسے کماتا تھا۔چھوٹا بیٹا عاصم کسی موبائل کمپنی میں سافٹ ویئر انجینئر تھا۔وہ دونوں شادی شدہ تھے۔

کاظم کے تین اور عاصم کے دو بچے تھے۔اتوار کا دن تھا اور چھٹی کی وجہ سے سب لوگ گھر پر ہی تھے۔یوسف صاحب اپنی بیگم کے ساتھ لان میں کرسیاں ڈالے بیٹھے تھے۔یوسف صاحب نے دیکھا کہ عاصم گاڑی دھو رہا ہے اور گھر کے سارے بچے اس کے ارد گرد جمع ہو کر اس کا ہاتھ بٹا رہے ہیں۔کوئی شیشے صاف کر رہا ہے، کوئی دروازوں اور بمپروں کی صفائی میں لگا ہوا ہے اور کوئی ٹائروں کو چمکا رہا ہے۔

کام کے دوران کاظم کی بیٹی سونیا نے کہا۔انکل عاصم۔اس کام سے فارغ ہونے کے بعد ہم پارک جائیں گے۔عاصم نے جواب دیا۔

بالکل لیکن اس سے پہلے ہم کھانا کھائیں گے تاکہ بے فکری سے خوب دیر تک پارک میں رہیں۔اس کی بات سن کر تمام بچے خوش ہو گئے۔

اس کے بیٹے نے کہا۔پاپا میں وہاں سے رنگ برنگی مچھلیاں بھی خریدوں گا۔مچھلی والا پارک کے گیٹ کے باہر کھڑا ہوتا ہے۔

ہاں ہاں کیوں نہیں۔عاصم نے جواب دیا۔

دونوں بھائیوں کی بیویاں کچن میں دوپہر کا کھانا بنانے میں مصروف تھیں۔کاظم اپنے کمرے میں بیٹھا ٹی وی دیکھ رہا تھا۔اسے کوئی پرواہ نہیں تھی کہ گھر میں کیا ہو رہا ہے اور کیا نہیں۔

اتنی دیر میں کاظم کی بیوی کچن سے نکل کر وہاں آئی۔عاصم بھیا۔دہی کم پڑ رہی ہے۔گاڑی دھل جائے تو دہی لا دینا ورنہ بریانی مزے کی نہیں بنے گی۔میں سونیا کے پاپا سے اس لیے نہیں کہہ رہی کہ وہ غصہ کریں گے کہ پہلے ہی دہی زیادہ کیوں نہیں منگوائی تھی۔

یوسف صاحب نے کہا۔عاصم تو کام میں مصروف ہے۔لاوٴ دہی میں لا دیتا ہوں۔

عاصم ہنس کر بولا۔ابّو اتنے دنوں بعد تو آپ امی کے ساتھ بیٹھے نظر آرہے ہیں، ورنہ آپ کو تو کتابوں سے ہی فرصت نہیں ملتی۔آپ زحمت نہ کیجئے۔میں دہی لے آتا ہوں۔

بچوں کو کام میں لگا کر اور پانی کا نل بند کر کے وہ دہی لینے چلا گیا۔

یوسف صاحب کے چہرے پر سوچ کے آثار تھے۔انہوں نے بیوی کی طرف دیکھ کر کہا۔بیگم میں ایک بات سوچ رہا ہوں۔ان کی بیگم ان کی طرف دیکھنے لگیں۔یوسف صاحب نے کہا۔اس کی کیا وجہ ہے کہ بچے کاظم کے قریب بھی نہیں پھٹکتے ہیں۔سب کے سب عاصم کے پیچھے ہی لگے رہتے ہیں؟

ان کی بیگم بولیں۔کاظم کی عادت ہی ایسی ہے۔بچے شرارتی ہوتے ہیں، شورمچاتے ہیں، فرمائشیں کرتے ہیں مگر اس سے یہ باتیں برداشت نہیں ہوتیں اور تو اور کسی بچے کے امتحانوں میں مارکس کم آجائیں تو گھر سر پر اٹھا لیتا ہے۔ذرا ذرا سی بات پر ان کو ڈانٹتا رہتا ہے اور سرزنش کرتا رہتا ہے۔اس کے علاوہ اگر وہ ٹی وی دیکھ رہا ہو تو کسی بچے کو اجازت نہیں ہوتی کہ وہ منہ سے آواز نکال سکے یا آپس میں کوئی بات کرسکے۔ان ہی باتوں کی وجہ سے اس کے اپنے بھی اور عاصم کے بچے بھی اس سے دور دور ہی رہنا پسند کرتے ہیں۔حالانکہ یہ بہت بری بات ہے۔ایک روز میں نے اسے سمجھانا بھی چاہا تو مجھ پر ہی غصہ کرنے لگا اور غصے سے بولا کہ کیا بچوں کو سر پر چڑھا لوں۔

بہت بری بات ہے۔اب کاظم اتنا بڑا ہو گیا ہے کہ اس کو سمجھاتے ہوئے بھی شرم آتی ہے لیکن بات بہرحال قابل افسوس ہے۔یوسف صاحب نے افسردگی سے کہا۔

ان کی بیوی کو بھی کاظم کی یہ بات بری لگتی تھی۔وہ بولیں۔اسے تو اپنے چھوٹے بھائی سے سبق سیکھنا چاہیے۔عاصم کتنا خوش اخلاق اور ملنسار ہے۔بچوں کی معمولی معمولی باتوں پر بھی دھیان دیتا ہے ا ور وہ جو کچھ بھی کہتے ہیں اس کو غور سے سنتا ہے۔ان کے رزلٹ کارڈ حتیٰ کہ ماہانہ ٹیسٹوں کے نتیجے بھی دیکھ کر ان کو مختلف قسم کے تحفے دیتا ہے اور اس خوشی میں انھیں اپنے ساتھ پککنک منانے بھی لے جاتا ہے۔اس سے بچوں کی بہت حوصلہ افزائی ہوتی ہے اور وہ خوشی محسوس کرتے ہیں۔

یوسف صاحب یہ سب باتیں سن کر فکرمند ہوگئے تھے، کہنے لگے۔اس طرح تو کاظم کے اپنے بچے اس سے کترانے لگیں گے۔میں جانتا ہوں باپ کا غلط رویہ اولاد کے دل سے مشکل سے ہی نکلتا ہے۔

مجھے بھی اس بات کی بہت پریشانی ہے۔ویسے میں ان بچوں کو بتاتی رہتی ہوں کہ کاظم کی طبیعت ہی ایسی ہے۔وہ لوگ اپنا دل چھوٹا نہ کیا کریں۔ان کی بیوی نے کہا

اتنی دیر میں عاصم بھی واپس آگیا تھا۔وہ بچوں کے لیے جوس کے ڈبے بھی لایا تھا۔سب بچے خوش ہوگئے۔ان کی خوشی دیکھ کر یوسف صاحب بھی مسکرانے لگے پھر بولے۔میں سوچ رہا ہوں کہ گھر کے بڑے لوگوں کا بچوں کے ساتھ اچھا سلوک انھیں کتنا خوش رکھتا ہے۔اگرچہ کاظم عمر میں بڑا ہے مگر بڑا ہونے کے باوجود بھی اس بات کو نہیں سمجھ سکا۔عاصم عمر میں چھوٹا ہی صحیح مگر اپنے اچھے رویے، خوش اخلاقی اور ملنساری کی وجہ سے بچے اس کے ساتھ کتنا خوش رہتے ہیں۔

اسی وقت بچوں کے قہقہوں کی آواز آئی۔یوسف صاحب اور ان کی بیوی نے گھوم کر دیکھا، عاصم نے جھوٹ موٹ کی غلطی سے پانی کے پائپ کا رخ اپنے طرف کر لیا تھا اور اس کے سارے کپڑے بھیگ گئے تھے۔بچوں کے ساتھ ساتھ وہ بھی ہنس رہا تھا۔ان کو ہنستا دیکھ کر دونوں میاں بیوی بھی مسکرانے لگے۔

ایک زمیندار کسی راجے کے یہاں نذرانے کو بارہ پیٹھے لے گیا۔وہ شہر کے دروازے پر پہنچا تو ایک بیٹھا چنگی والے نے رکھوا لیا کہ ہمارا حق دیتے جاؤ۔دوسرا پولیس کے سپاہی نے ہتھیا لیا جو دروازے پر پہرہ دے رہا تھا۔تیسرا سارجنٹ نے اڑا لیا اور چوتھا کوتوال صاحب کی نذر ہو گیا جو اس وقت گشت کے لیے آ نکلے تھے۔

غریب باقی آٹھ پیٹھے لے کر راجے کے دربار کو روانہ ہوا تو اسے اتنے خدمتگار چوبدار، چپراسی، اردلی وغیرہ لپٹ گئے کہ جان چھڑانی مشکل ہو گئی۔مختصر یہ کہ راجا صاحب کو اطلاع ہونے تک بارہ پیٹھے تو یونہی بٹ گئے، بلکہ ایک چپراسی نے اپنے حصے کے دعوے میں وہ رسی کا جال بھی اٹھا لیا، جس میں پیٹھے بندھے ہوئے تھے۔

یہ چھینا جھپٹی ہو رہی تھی کہ راجا صاحب بھی کسی ضرورت کے لیے باہر آ نکلے اور اردلی وغیرہ نوکروں کو زمیندار کے ساتھ لپٹا ہوا دیکھ کر پوچھا۔ایں!یہ شور کیسا ہے؟

کسان نے عرض کی۔غریب پرور!بارہ پیٹھے اور تیرہ لاگی کا معاملہ ہے۔

راجے نے اس عجیب معمے کی تفصیل سنی تو ان تمام لوگوں کو موقوف کر دیا جنہوں نے زمیندار سے رشوت لی تھی اور زمیندار کو کچھ انعام دے کر آئندہ کے لیے حکم دے دیا کہ اگر کوئی اہلکار کسی شخص سے رشوت لے گا تو سخت سزا پائے گا۔

پیارے بچو!آؤ پہلے تمھیں یہ بتائیں کہ میں کون ہوں؟ٹھیک کہا تم نے ہاں میں دنیا کے تمام بچوں کا بابا سائیں ہوں۔سب سے پہلے میری پیاری سی نواسی جوہی نے مجھے بابا سائیں کہا اور پھر سب بچےّ جو میرے گھر کے آس پاس رہتے ہیں مجھے بابا سائیں کہنے لگے۔سچ پوچھو تو مجھے یہ نام بہت پسند ہے۔جب بچے مجھے بابا سائیں کہتے ہیں تو مجھے بہت اچھا لگتا ہے۔جانتے ہو اب بڑے لوگ میرے دوست احباب بھی مجھے بابا سائیں ہی کہتے ہیں۔بابا کہتے ہیں بزرگ کو اور سائیں کہتے ہیں اللہ والے کو۔بچوّں نے مجھے اللہ والا بابا بنا دیا ہے اس سے بڑھ کر اور کیا بات ہوگی، ہے نا؟اب تم سب مجھے بابا سائیں ہی کہنا، میں اپنا فون نمبر لکھ رہا ہوں اور اپنا پتا بھی، کہانی پڑھ کر اپنی رائے ضرور دینا۔تو لو سنو بابا سائیں کی پہلی کہانی۔

تم نے بہادر شاہ ظفر کا نام تو ضرور ہی سنا ہوگا، اپنے ملک ہندوستان کے آخری مغل بادشاہ تھے، جب انگریزوں نے ہندوستان پر قبضہ کیا تو بہادر شاہ ظفر کو رنگون بھیج دیا جہاں وہ بہت تکلیف میں رہے اور کچھ عرصہ بعد رنگون ہی میں ان کا انتقال ہو گیا۔

یہ جو آخری مغل بادشاہ تھے بہادر شاہ ظفر، تمام لوگوں سے محبت کرتے تھے۔کہتے تھے ہندو میری ایک آنکھ ہے تو مسلمان دوسری آنکھ۔دونوں شام غریبوں کو خوب کھانا کھلاتے تھے، عید، بقرعید، ہولی، دیوالی، راکھی بندھن سب تہوار لال قلعہ میں مناتے۔خود ان تہواروں میں شریک ہوتے، محرّم کی پہلی تاریخ کو روزہ رکھتے، چھٹی تاریخ کو چاندی کی زنجیر کمر میں ڈال کر گشت کرتے، ساتویں محرم کو مہندی اُٹھائی جاتی، آٹھویں محرّم کو سقائے حرم کی یاد میں لنگی باندھے، بہشتی بنتے اور شربت کی بھری ہوئی مشک کاندھے پر رکھ کر لوگوں کو شربت پلاتے، نویں اور دسویں کو فقیرانہ لباس پہنتے، سبز کپڑے کے ساتھ گلے میں ڈالنے کے لیے سبز جھول تیار ہوتی، دسویں تاریخ کو موتی مسجد میں عاشورہ کی نماز کے بعد ظہر کے وقت حاضری کے دستر خوان پر نیاز دیتے، اللہ سے دُعا کرتے اے اللہ ہمارے ملک کے بچوں کو سلامت رکھیو، ہمارے بچوّں اور جوانوں کو حضرت علی مرتضی کی طاقت اور ان جیسی شجاعت دیجیو۔

اسی طرح جب ساون کا مہینہ آتا، چاندنی چوک اور جامع مسجد کے آس پاس ہر کوچے میں جھولے پڑتے اور بچیاں جھولوں پر ساون کا گیت گاتیں

اماں، میرے باوا کو بھیجو جی کہ ساون آیا

بیٹی تیرا باوا تو بڈھا ری کہ ساون آیا

تو بہادر شاہ ظفر سلونو کا دن لال قلعہ میں دھوم دھام سے مناتے، جانے کتنی ہندو عورتیں اور بچیاں آتیں جو انھیں راکھی باندھ کر راکھی بہن بن جاتیں۔بہادر شاہ ظفر ایک بھائی کی طرح اُنھیں بہت کچھ دیتے، ان ہی عورتوں میں ایک عورت تھی جو ہر سال بہادر شاہ کو بہت دور سے راکھی باندھنے آتی تھی، شہنشاہ اس کا بے چینی سے انتظار کرتے تھے، راکھی بندھن کے دن لال قلعے کے اندر جو جھُولے پڑتے ان میں ریشمی ڈوریاں ہوتیں، شام ہوتے ہی قلعے کے اندر اور باہر چراغاں کیا جاتا، جب وہ برہمن عورت آتی اور اپنے بھائی بہادر شاہ ظفر کو راکھی باندھتی تو شہنشاہ اسے زمرد کی آٹھ چوڑیاں دیتے، چاندی کے سکے دیتے اور مٹھائیاں کھلاتے۔واقعہ یہ ہے بچّو کہ بہادر شاہ ظفر کے جو بڑے دادا حضور تھے نا حضرت عزیز الدین عالمگیر، وہ بھی اپنے وقت کے ایک انصاف پرور بادشاہ تھے، ان کا جو وزیر تھا غازی الدین خاں وہ یہ چاہتا تھا کہ بادشاہ کو ختم کر کے خود بادشاہ بن جائے۔حضرت عزیز الدین عالمگیر درویشوں اور فقیروں کی صحبت پسند کرتے تھے، غازی الدین خاں نے ان سے کہا، ایک پہنچے ہوئے درویش آئے ہوئے ہیں، اگر حضور ان سے ملنا چاہتے ہیں تو میرے ہمراہ چلیں وہاں سپاہی نہ لے جائیں ورنہ درویش ناراض ہو جائیں گے۔بادشاہ عزیز الدین راضی ہو گئے اور درویش سے ملنے وزیر کے ساتھ چلے گئے، وہاں کوئی درویش تھا ہی نہیں غازی الدین خاں نے کیا کیا بادشاہ کو قتل کر دیا اور واپس بھاگ آیا۔

صبح ہوئی تو ایک برہمن عورت اس راستے سے گزر رہی تھی اس کا نام رام کور تھا، اس نے بادشاہ کی لاش دیکھی اور روتی پیٹتی لال قلعہ کی جانب دوڑی۔صبح سویرے انصاف کا وہ بڑا گھنٹہ بجایا کہ جو لال قلعے میں لگا ہوا تھا۔اسی رام کور نے خبر دی کہ بادشاہ کا قتل ہو گیا ہے۔تب سے بہادر شاہ ظفر کے والد نے اسے اپنی بہن بنا لیا، وہ ہر سال بادشاہ کو راکھی باندھنے آتی رہی، اب جب بہادر شاہ ظفر بادشاہ ہوئے تو رام کور کی بیٹی آنے لگی، وہ بھی ہر سال لال قلعہ آ کر بادشاہ یعنی بہادر شاہ ظفر کو راکھی باندھتی، بادشاہ اسے زمرد کے کڑے اور قیمتی لباس اور مٹھائیاں دیتے، ادھر ساون آیا، جھولے پڑے اور بچیوں کی آواز گونجی

اماں میرے باوا کو بھیجو جی کہ ساون آیا

اماں میرے بھائی کو بھیجو جی کہ ساون آیا

اور ادھر لال قلعے میں بہادر شاہ ظفر کی راکھی بہن پالکی سے اتری اور بہادر شاہ ظفر کا چہرہ اپنی بہن کو دیکھ کر خوشی سے دمک اٹھا!

پانی یوں تو سب جگہ بڑی چیز ہے مگر ریتلے گرم اور خشک علاقوں میں تو خدا کی بڑی ہی نعمت سمجھا جاتا ہے کہ وہاں نہ دریا ہیں نہ کنوئیں نہ نہریں۔بس جہاں کہیں تالابوں، جوہڑوں میں مینہ کا پانی جمع ہو جاتا ہے۔سب اسی کو دور دور بھر کر لے جاتے ہیں۔

کہتے ہیں ایک رتیلے علاقے کے رہنے والے کو اپنے بادشاہ کی سخاوت کے قصے سن کر خیال آیا کہ میں بھی کوئی چیز بادشاہ تک لے جاؤں تو امید ہے کہ اس کی سخاوت سے خاصی دولت لے آؤں گا۔

آخر اس نے سوچا کہ پانی ہی سب سے اچھی چیز ہے۔اسی کا ایک گھڑا بادشاہ کے حضور تحفے کے طور پر لے جانا چاہیے۔چنانچہ اس نے پانی کا گھڑا بھر کر اٹھا لیا اور بہت دن سفر کر کے اس شہر میں جا پہنچا، جہاں بادشاہ رہتا تھا۔

یہ شہر دریا کے کنارے آباد تھا اور اتفاق سے جس وقت گنوار گھڑا لے کر وہاں پہنچا بادشاہ دریا کی سیر کے لیے ایک کشتی میں بیٹھنے کو تیار تھا۔

گنوار بھی جلدی سے کشتی تک جا پہنچا۔لیکن دریا کو موجیں مارتے اور ہزاروں آدمیوں کو اس میں تیرتے دیکھ کر نہایت شرمندہ ہوا کہ میں ایسے بادشاہ کے لیے ایسی بے حقیقت چیز کیوں لے آیا۔

بادشاہ نے اجنبی گنوار کو کشتی تک آتے اور پھر حیران ہو کر کھڑا رہ جاتے دیکھ لیا تھا۔اس لیے مہربانی سے پاس بلا کر پوچھا۔تم کسے ڈھونڈتے اور کیا چاہتے ہو۔

گنوار نے عرض کی۔بادشاہ سلامت!میں حضور کے لیے یہ پانی کا گھڑا مہینہ بھر کی راہ سے اٹھا کر لایا ہوں۔مگر یہاں آکر دیکھا تو یہ کچھ چیز ہی نہیں۔

یہ سن کر بادشاہ نے خزانچی کو حکم دیا کہ پانی دریا میں پھینکوا کر اس کا گھڑا روپیوں سے بھر دو کہ قدردان انسان مالیت کو نہیں بلکہ نیت کو دیکھتے ہیں۔

ہمارے چچاجان اچھا کھاتے ہیں، اچھا پہنتے ہیں۔یوں دیکھنے میں انہیں کوئی پریشانی یا کسی قسم کی تکلیف نہیں، لیکن اس کے باوجود وہ ہمیشہ رنجیدہ اور پریشان رہتے ہیں۔ہم نے تو کبھی انہیں خوش نہیں دیکھا۔جب دیکھو ان کامنہ پھولا ہوا ہے۔بھویں تنی ہوئی ہیں۔چچا ہمیشہ دودھاری تلوار بنے رہتے ہیں۔کبھی ایک کے سر پر برسے کبھی دوسرے کے سر پر گرے۔دنیا میں بڑے سے بڑا واقعہ بھی ہو جائے توانہیں فکرنہیں ہوتی۔انہیں فکر رہتی ہے تو بس اس بات کی کہ یہ شخص صحیح اور کھڑی اردو بولے۔اس کا تلفظ صحیح ہو اور ہر بات میں کوئی نہ کوئی محاورہ ہو۔محاورے بولنے میں چچا کو کمال حاصل ہے۔وہ ایک چھوٹا سا جملہ بھی بولیں گے تو اس میں کم سے کم تین محاورے ضرور ہوں گے۔بات تو خیر وہ کرتے ہی نہیں صرف ڈانٹتے ہیں، لیکن ان کی ڈانٹ بھی چٹخارےدار زبان میں ہوتی ہے کہ ڈانٹ کھانے کا مزہ آ جائے۔چچاجان کے سامنے زبان کھولنا، اپنی شامت بلانا ہے۔ادھر زبان کھولی نہیں کہ پکڑی گئی۔فرمائیں گے یہ ہم نے کیا سنا یہ مرغ کس نے کہا؟یہ امجد میاں ہوں گے۔امجد میاں تو سارے گھرکی زبان بگاڑ کر رکھ دیں گے۔میاں ہم نے تم سے کچھ نہیں تو پچاس بار ضرور کہا ہوگا کہ مرغ نہیں، مرغ کہا کرو۔اس کا ر ساکن ہے۔مرغ کہنے میں اگر تکلیف ہوتی ہو تو مرغا کہا کرو، لیکن خدا کے لئے مرغ کہہ کر ہمیں چڑایا نہ کرو۔

لیجئے صاحب، صرف ایک لفظ زبان سے نکلا اور چچاجان نے آڑے ہاتھوں لیا۔

تلفظ اور قواعد درست کرنے میں تو چچاجان، جان پر کھیل جاتے ہیں۔ایک مرتبہ تو وہ ریلوے اسٹیشن پر ایک اجنبی آدمی سے لپٹ پڑے اس بچارے نے کہیں قلی سے کہہ دیا کہ جلدی کرو ٹرین پکڑنا ہے۔یہ سننا تھا کہ چچاجان، جان نہ پہچان، لپکے اس کی طرف اور فرمایا حضرت معاف کیجئے، میرا آپ کا تعارف تو نہیں لیکن آپ کی زبان سے غلط اردو سن کر میں رہ نہیں سکا۔حضرت!ٹرین پکڑنا صحیح نہیں۔ٹرین پکڑنی ہے، کہنا چاہئے، کیوں کہ ٹرین مؤنث ہے۔

اب کیا تھا جناب، ان حضرت نے ٹرین کا خیال تو چھوڑ دیا اور چچاجان کو پکڑ لیا۔جب ٹرین نے سیٹی دی تو معاملہ چکا۔اس پر بھی چچاجان مانے نہیں۔کہنے لگے کہ اچھا ہوا وہ شہر چھوڑ کر چلا گیا، ورنہ سارا شہر غلط اردو بولنے لگتا۔

چچاجان ہمیشہ اس کوشش میں رہتے ہیں کہ ان کے بھتیجے اور بھتیجیاں اچھے اچھے محاورے بولنا سیکھیں۔وہ باری باری سے ایک ایک کو پکڑ کر محاورے بولنا سکھاتے ہیں۔محاورے رٹا کر بچوں کو اسکول میں چھوڑ دینا، چچاجان کا خاص مشغلہ ہے۔لیکن عجیب بات ہے کہ جب کبھی چچاجان کا رٹایا ہوا محاورہ بچے نے اسکول میں دہرایا وہ ضرور پٹا۔نجمہ بچاری ایک دن اپنی استانی نزہت آپا سے پٹ گئی اس دن شاید اسکول میں کھانا پکانے کی کلاس ہو رہی تھی۔کہیں آٹے کا بھوسا اڑ کر نزہت آپا کے بالوں میں پڑ گیا۔اپنے چچا کی بھتیجی نجمہ نے فوراً اپنی استانی سے کہا نزہت آپا، آپ کے سر میں تو بھوسا بھرا ہوا ہے ساری لڑکیاں ہنس پڑیں۔نزہت آپا غصے سے لال پیلی ہو گئیں، لیکن نجمہ نے دیکھا تک نہیں اور ان سے کہا لائیے آپا، آپ کا سرصاف کر دوں، بس اس کے بعد نزہت آپا نے اپنا سرتوصاف نہیں کیا، لیکن نجمہ پر خوب ہاتھ صاف کیا۔

چچاجان کو اپنے سب بھتیجوں میں ممتاز میاں سب سے زیادہ پسند ہیں۔یوں کہئے انہیں ممتاز پر ناز ہے اور چچاجان کا کہنا ہے کہ ممتاز بہترین محاورے بولتا ہے۔یہی ممتاز میاں ایک دن اپنے اسکول سے اپنے ابا کے نام ایک خط لے آئے جو ان کے ہیڈماسٹر صاحب نے بھیجا تھا۔اس خط میں لکھا تھا۔

جناب امتیاز احمد صاحب!آپ کو اطلاع دی جاتی ہے کہ آپ کا لڑکا ممتاز احمد، جو آٹھویں جماعت میں پڑھتا ہے، بہ کثرت محاورے بولنے لگا ہے۔براہ کرم اس پرنظر رکھئے، ورنہ آئندہ چل کر یہ لڑکا ہمارے اسکول کے لئے خطرناک ثابت ہوگا اور ہم اسے رخصت کرنے پر مجبور ہو جائیں گے۔

یہ خط پڑھ کر ابا بےحد گھبرائے۔انہوں نے ممتاز میاں سے دریافت کیا کہ آخر کیا بات ہوئی جو ہیڈماسٹر صاحب نے ایسا خط لکھ مارا۔

ممتاز میاں بولے۔اباجی!ہمارے ہیڈماسٹر صاحب کو تو بات بات پر ہول آنے لگتا ہے اور وہ بات کا بتنگڑ بنا دیتے ہیں۔

ابا مجھ سے محاوروں میں باتیں نہ کرو۔محاورے تم اپنے چچاجان سے بگھارنا۔مجھے سیدھی سادی اردو میں بتلاؤ کہ ہوا کیا؟

ممتاز ہوا کچھ بھی نہیں ابا!میں نے اپنے تاریخ کے ماسٹر صاحب سے صرف اتنا کہا کہ ماسٹرصاحب تاریخ میں جھانسی کا ذکر تو بہت ہے، لیکن جھانسے کا کہیں ذکر نہیں۔بس اتنا سننا تھا کہ ان کے تلوؤں لگی اور سر تک پہنچی۔

ممتاز یہ کہہ ہی رہا تھا کہ اتنے میں چچاجان پہنچ گئے اور فرمایا کیا بات ہوئی بیٹے!تمہارے منہ سے تو اب پھول جھڑنے لگے ہیں۔

ابا جی ہاں!جب ہی تو سارے چمن اجڑ گئے ہیں۔ممتاز آگے بتلاؤ۔

چچاجان ہاں ممتاز!ہم بھی توسنیں کہ تمہارے تاریخ کے ماسٹر صاحب کے تن بدن میں جو آگ لگی، وہ بجھی کیسے؟

ممتاز چچاجان!آپ ہمارے تاریخ کے ماسٹر صاحب کو نکو نہ بنائیے۔وہ اتنا اچھا پڑھاتے ہیں کہ ایسا معلوم ہونے لگتا ہے کہ جیسے دادی جان کہانیاں سنا رہی ہوں۔بس ان کی ایک ہی بات ذرا کھلتی ہے۔غصہ ہمیشہ ان کی ناک پر رہتا ہے۔

ابا ممتاز، تم ہوش میں ہویا نہیں۔میں پوچھ رہا ہوں کہ تم نے ان سے بحث کیوں کی؟

ممتاز ابا میری تو ان سے صرف دو منٹ بات ہوئی اور اتنی ہی دیر میں ان کے مزاج کا پارا چڑھ گیا۔

ابا پھر محاورہ، تم یہ محاورے پرمحاورے کیوں بولے چلے جا رہے ہو؟

چچاجان!بھائی صاحب!آپ بھی غضب ڈھاتے ہیں ممتاز بتا تو رہا ہے کہ ماسٹر صاحب اس سے خواہ مخواہ ناراض ہو گئے۔ممکن ہے وہ پہلے سے ہی خار کھائے بیٹھے ہوں۔

ابّا لو ایک اور محاورہ اگر یہی حال رہا تو پتا نہیں اس گھر میں مطلب کی بھی کوئی بات ہو سکےگی یا نہیں۔

چچاجان بھائی صاحب، آج کل تو مدرسوں میں آوے کا آوا بگڑا ہوا ہے۔ایک ماسٹر نے جا کر ہیڈماسٹر کے کان بھر دیئے اور ہیڈماسٹر نے نوٹ لکھ مارا۔

ابا اچھا اچھا، کل سے ممتاز تم روز ایک گھنٹہ مجھ سے پڑھا کرو، تم اپنے چچا کے پاس بیٹھ بیٹھ کر بہت محاورے سیکھ گئے ہو۔مجھے ڈر ہے کہ کہیں تم اسکول میں پٹ نہ جاؤ۔

ممتاز چچاجان، میں نہ کہتا تھا کہ آپ کسی دن میری درگت بنوا دیں گے۔چلیے قصہ پاک ہوا۔کل سے میری بیٹھک اباجان کے کمرے میں ہوگی۔

عظیم کے گھر میں بڑی گہماگہمی تھی۔خالہ اور ممانی اپنے بچوں کے ساتھ آئی ہوئی تھیں۔بچوں کے اسکولوں میں سردیوں کی چھٹیاں ہو گئی تھیں اس لیے انہوں نے کچھ دنوں کے لیے گھومنے پھرنے کا پروگرام بنایا تھا۔عظیم کے والد بغرض ملازمت اس چھوٹے سے شہر میں مقیم تھے۔یہ گاؤں، دیہاتوں اور ایک بڑے دریا سے ملحق بہت ہی خوبصورت اور پرسکون شہر تھا۔

عظیم کا تو خوشی کے مارے برا حال تھا۔اس کے اسکول اور محلے کے تو کئی دوست تھے مگرخالہ زاد اور ممانی زاد بہن بھائیوں کی تو بات ہی دوسری ہوتی ہے۔ان کے آنے کی خبر سے وہ بہت خوش ہوا تھا۔اسے اس بات کی خوشی تھی کہ پرسوں اس کی چودھویں سالگرہ بھی ہے، سب لوگ ہونگے اور خوب مزہ آئےگا۔

چونکہ ٹرین لیٹ ہو گئی تھی اس لیے وہ سب رات کو دیر سے گھر پہنچے تھے۔کھانا کھاتے کھاتے اور باتیں کرتے کرتے رات کے دو بج گئے تھے۔صبح کسی نے اسکول تو جانا نہیں تھا، اس لیے سونے کی کسی کو فکر بھی نہیں تھی۔عظیم کی امی کو صبح جلدی اٹھنا تھا کیوں کہ اس کے ابو کو آفس جانا تھا اور انھیں ناشتہ تیار کر کے دینا تھا، اس لیے وہ سونے کے لیے چلی گئیں۔وہ گئیں تو یہ محفل بھی برخاست ہو گئی۔آنے والے مہمان کافی تھکے ہوئے تھے، گھوڑے بیچ کر سو گئے۔

عظیم کو نیند نہیں آ رہی تھی۔وہ بہت خوش تھا اور پروگرام بنا رہا تھا کہ خالہ اور ممانی کے بچوں کے ساتھ کس طرح وقت گزارےگا۔نیند تو خیر اس کو آگئی تھی مگر وہ صبح سویرے ہی جاگ گیا تھا۔تھکن کی وجہ سے مہمان مزے سے سو رہے تھے۔عظیم نے ہاتھ منہ دھویا، امی کے ساتھ نماز پڑھی۔امی تو کچن میں مصروف ہو گئیں اس نے سوچا کہ باہر نکل کر تھوڑی سی ہوا خوری کر لے۔ابھی پو نہیں پھٹی تھی اور کافی اندھیرا تھا۔

وہ گھر سے قریب ایک پارک میں پہنچ گیا۔اونچے اونچے درختوں پر بسیرا کرنے والے پرندوں کا شورسنائی دینے لگا تھا۔ہوا میں کافی خنکی تھی، گرم سویٹر پہننے کے باوجود اسے سردی محسوس ہو رہی تھی۔گھر سے چلتے ہوئے اس کی امی نے اسے مفلر بھی تھما دیا تھا جسے اس نے گردن کے گرد لپیٹ لیا۔

پارک سنسان پڑا تھا لیکن جب اس نے غور سے دیکھا تو پارک میں نصب آخر والی بینچ پر اسے کوئی شخص بیٹھا ہوا نظر آیا۔اس کے ذہن میں پہلا خیال یہ ہی آیا کہ یہ کوئی بچے پکڑنے والا آدمی ہے۔اس نے سوچا کہ وہاں سے بھاگ جائے مگر ایک ایسا واقعہ ہو گیا کہ اس کے پاوٴں من من بھر کے ہو گئے، اس سے اپنی جگہ سے ہلا تک نہیں گیا۔وہ مفلر جو اس نے گردن کے گرد لپیٹ رکھا تھا اچانک اس کے گلے سے نکلا اور اڑتا ہوا اس شخص کی جانب چل دیا جو دور بینچ پر بیٹھا ہوا تھا۔

امی۔عظیم کے منہ سے بےاختیار خوف بھری ایک چیخ نکلی اور اسے ایسا محسوس ہوا جیسے اس کے پاؤں کی جان نکل گئی ہے۔وہ خود کو لعنت ملامت کرنے لگا کہ اتنے اندھیرے میں گھر سے نکل کر یہاں آنے کی کیا ضرور ت ہے۔اس واقعے نے اسے اس قدر خوفزدہ کر دیا تھا کہ یوں محسوس ہوتا تھا جیسے اس کے جسم سے جان نکل گئی ہو۔

اس کے بعد رونما ہونے والے دوسرے واقعہ نے اس کی رگ و پے میں خوف کی سنسناہٹ دوڑا دی۔وہ شخص اٹھ کر اسی کی طرف آنے لگا تھا۔عظیم کاڈر اس قدر بڑھ گیا تھا کہ اس سے چیخا بھی نہیں جا رہا تھا، ایسا معلوم دیتا تھا جیسے حلق میں کوئی چیز پھنس گئی ہے۔

ماں کے لاڈلے۔یہ لو پکڑو اپنا مفلر۔قریب آنے والے اس شخص نے کہا۔اب عظیم نے اسے غور سے دیکھا۔وہ اسی کی عمر کا ایک لڑکا تھا۔

بھائی تم کون ہو؟۔عظیم نے تھوک نگل کر پوچھا۔

ڈر لگ رہا ہے تو بھائی بھائی کر رہے ہو۔وہ لڑکا بڑی خوشدلی سے ہنسا، مگر پھر فوراً ہی اداس ہو گیا میں بہت بدنصیب ہوں۔میرے لیے اب عام لڑکوں کی طرح زندگی گزارنا ایک خواب ہی ہے۔

اس کے دکھ بھرے لہجے سے عظیم متاثر ہو گیا۔کچھ پوچھنے کے لیے اس نے منہ کھولا ہی تھا کہ اتنے میں ایک ننھی سی چڑیا ان کے قریب سے اڑتی ہوئی گزری، اس پراسرار لڑکے نے اپنا ہاتھ بلند کرکے اپنی مٹھی کھولی، چڑیا آگے جاتے جاتے بجلی کی تیزی سے پلٹی اور اس لڑکے کی مٹھی میں آ گئی۔

یہ دیکھ کر عظیم کے جسم پر کپکی طاری ہو گئی، اس کی آنکھیں خوف سے پھیل گئیں اور پیٹ میں جیسے کوئی چیز زور زور سے گھومنے لگی۔اس سے کھڑا رہنا بھی مشکل ہو گیا تھا۔وہ گھاس پر بیٹھ گیا اور خوف بھری نظروں سے اس لڑکے کو دیکھنے لگا۔اس لڑکے نے ہاتھ میں پکڑی چڑیا کو فضا میں اچھال کر اسے اڑا دیا دیا اور خود بھی عظیم کے پاس بیٹھ گیا۔

عظیم اس سے دور ہٹتے ہوئے بولامیں امی کے پاس جاؤں گا۔

لڑکا ہنس پڑا۔ہو تو تم میرے ہی جتنے مگر دودھ پیتے بچے بن رہے ہو۔مجھ سے ڈرو مت، میں تمہیں کوئی نقصان نہیں پہنچاؤں گا۔دیکھو میں نے تمہارا مفلر بھی واپس کر دیا تھا، اگر میں چاہتا تو اس کو لے کر بھاگ بھی سکتا تھا۔

لیکن تم بہت عجیب سے ہو۔عظیم نے تھوک نگل کر کہا۔تم کوئی جادوگر ہو، تم نے لڑکے کا روپ دھار رکھا ہے۔

اگر میں جادوگر ہوتا تو کسی شہزادی کو اپنے محل میں قید کر کے اس کی خوشامد کر رہا ہوتا کہ وہ مجھ سے شادی کر لے۔یہ کہہ کر وہ لڑکا ہنسا پھر اداسی سے بولا۔میرے سب دوست مجھ سے دور ہو گئے ہیں۔سب لوگ مجھ سے خوفزدہ رہتے ہیں۔میں اکیلا ہی گھومتا پھرتا ہوں، سب یہ ہی سمجھتے ہیں کہ میں کوئی جادوگر ہوں، حالانکہ میں ہوں نہیں۔

پھر تم یہ سب کچھ کیسے کر لیتے ہو، جادوگر ہی ایسا کر سکتے ہیں؟۔عظیم نے کہا۔

میرا نام انعام ہے۔اس لڑکے نے کہا۔کیا تم میری کہانی سننا پسند کروگے۔میرے دل کا بوجھ ہلکا ہو جائےگا۔

انعام کی بات سن کر عظیم کا دل بھر آیا۔ہاں ہاں، میں ضرور تمہاری کہانی سنوں گا، اچھا ہے تمہارے دل کا بوجھ ہلکا ہو جائے۔مجھے تو تم ایک اچھے لڑکے لگتے ہو بس تمہاری حرکتیں ٹھیک نہیں لگتیں۔

اس کی بات سن کر انعام خوش ہو گیا اور اس نے کہنا شروع کیا۔یہ چند دن پہلے کی بات ہے۔میں اسکول جانے کے لیے گھر سے نکلا تھا۔بد قسمتی سے اسکول میں میری دوستی چند آوارہ لڑکوں سے ہو گئی تھی۔ان لڑکوں نے مجھے اسکول سے بھاگنا سکھا دیا تھا۔اس روز بھی ایسا ہی ہوا۔میں بجائے اسکول جانے کے، دریا کی جانب چلدیا۔میں نے سوچا تھا کہ دریاپر جاکر سیر کروں گا اور چھوٹی چھوٹی مچھلیاں بھی پکڑوں گا۔میں دریا پر پہنچا تو مجھے وہاں ایک بوڑھا شخص ملا۔اس کی شکل عجیب سی اور خوفناک تھی۔وہ مجھے دیکھ کر دوستانہ انداز میں مسکرایا۔مچھلیاں پکڑنے آئے ہو لڑکے؟۔اس نے پوچھا۔پھر اس نے اپنا ہاتھ دریا کی طرف کیا اور پل بھر میں اس کی ہتھیلی پر تین چار چھوٹی چھوٹی مچھلیاں آکر تڑپنے لگیں۔اس نے قریب پڑی پلاسٹک کی ایک تھیلی اٹھا کر اس میں پانی بھرا اور مچھلیوں کو اس میں ڈال کر میرے حوالے کر دیا۔یہ دیکھ کر میں تمہاری طرح خوفزدہ نہیں ہوا تھا۔میں ایک بہادر لڑکا ہوں، ہاں یہ ضرور ہے کہ تھوڑا بےوقوف ہوں۔میں نے بوڑھے سے پوچھا کہ وہ یہ کیسے کرتا ہے۔اس نے جواب دیا۔یہ تو میں تمہیں نہیں بتا سکتا، لیکن اگر تم چاہو تو میں یہ طاقت تمہیں دے سکتا ہوں۔مجھے تم ایک اچھے لڑکے لگتے ہو۔

اس کی چاپلوسی کی باتیں سن کر میں خوش ہو گیا اور حامی بھر لی۔ایک بات میں نے نوٹ کی تھی وہ شخص دستانے پہنے ہوئے تھا۔اس نے مجھے دستانوں کی طرف متوجہ دیکھا تو بولا۔ان دستانوں کو تم حیرت سے دیکھ رہے ہو۔جب یہ طاقت تمہیں مل جائےگی توتمہیں بھی ان کی ضرورت پڑےگی۔میں نے اس کی بات پر غور نہیں کیا، اسی سوچ میں مگن رہا کہ جب میں بھی ایسا کرنے لگوں گا تو اپنے دوستوں کو تماشا دکھا کر مرعوب کیا کروں گا۔وہ کتنا حیران ہونگے جب میں دور پڑی چیزوں کوایک جگہ بیٹھے بیٹھے اپنے پاس منگوا لیا کروں گا۔اس نے مجھے قریب بلایا اور بولا۔آنکھیں بند کرو اور جو الفاظ میں کہوں تم انھیں دوہراتے جاوٴ۔

میں نے آنکھیں بند کر لیں۔اس نے کہنا شروع کیا۔میں اس طاقت کو اپنی مرضی سے لینا چاہتا ہوں۔میں نے وہ الفاظ بھی دوہرا دیے۔اس نے کہا۔اب آنکھیں کھو ل دو۔تمہیں یہ عجیب و غریب طاقت مل گئی ہے۔

میں نے آنکھیں کھول کر اپنے ہاتھوں کی طرف دیکھا تو خوف کی ایک لہر میرے جسم میں دوڑ گئی۔میرے دونوں ہاتھ کلائیوں تک بالکل سیاہ رنگ کے ہو گئے تھے۔اس شخص نے اپنی مکروہ آواز میں کہا۔تم چاہو تو اس طاقت کو آزما سکتے ہو۔میں نے دور زمین پر پڑی ایک شیشے کی بوتل کی طرف دیکھ کر اسے اشارہ کیا، وہ زمین سے بلند ہوئی اور میرے ہاتھ میں آ گئی۔اس طاقت کو حاصل کرکے مجھے ذرا بھی خوشی نہیں ہوئی تھی کیوں کہ اس کی وجہ سے میرے ہاتھوں کا رنگ تبدیل ہو گیا تھا۔یہ سوچ کر ہی مجھے وحشت ہونے لگی تھی کہ اب میں اپنی امی ابا اور دوستوں کا کیسے سامنے کروں گا، ان سے اپنے کالے ہاتھوں کے بارے میں کیا کہوں گا۔اس بوڑھے نے اپنے ہاتھوں سے دستانے اتار کر میرے حوالے کیے اور خود ایک جانب روانہ ہو گیا۔اس بات کو تین روز گزر گئے ہیں۔میری زندگی عذاب بن کر رہ گئی ہے۔میں ان دستانوں کو پہنے پہنے تنگ آ گیا ہوں۔ان کی وجہ سے میں کوئی کام ٹھیک طریقے سے بھی نہیں کر سکتا۔وہ شیطان بوڑھا بھی پتہ نہیں کہاں چلا گیا ہے۔اپنے دوستوں کو میں نے تماشے تو بہت دکھائے مگر مرعوب ہونے کے بجاے وہ مجھ سے خوفزدہ ہو گئے ہیں۔وہ مجھ سے دور دور رہنے لگے ہیں اور بات چیت کرنے سے بھی کترانے لگے ہیں۔اور تو اور کل میرے ابا بھی میری امی سے چپکے چپکے کہہ رہے تھے کہ اس کو ایدھی سینٹر چھوڑ کر آ جائیں گے، یہ ہمارا والا انعام نہیں ہے کوئی اور ہے۔پرسوں کی بات ہے انہوں نے باہر جانا تھا، مجھ سے بولے کہ میرے جوتے اٹھا دو۔میں نے بیٹھے بیٹھے ان کے جوتوں کی طرف اشارہ کیا، وہ میرے پاس آ گئے۔ابّا گھبرا کر کھڑے ہو گئے اور بولے۔ان جوتوں کو اب میں کبھی نہیں پہنوں گا، ان میں جادو لگ گیا ہے۔

اس کی یہ کہانی سن کر عظیم کو بہت افسوس ہوا۔اس نے کہا۔اس دنیا میں عجیب عجیب لوگ موجود ہیں جیسے وہ بوڑھا۔اس نے بچہ سمجھ کر اپنی مصیبت تمہارے گلے ڈال دی ہے۔اسی لیے تو ہمارے ماں باپ ہمیں اس بات کی نصیحت کرتے ہیں کہ اجنبیوں سے دور ہی رہنا چاہیے۔ان سے کسی قسم کی کوئی بات بھی نہیں کرنا چاہیے، یہ لوگ ہمیں مصیبتوں میں پھنسا دیتے ہیں اور ہمیں نقصان پہنچاتے ہیں۔

انعام نے افسردگی سے کہا۔میری امی بھی مجھے بہت سمجھاتی تھیں کہ کسی بھی اجنبی شخص سے کوئی بات چیت نہ کروں۔وہ کوئی کھانے کی چیز دے تو وہ بھی نہیں کھاؤں، ان چیزوں میں بے ہوشی کی دوا ہوتی ہے اور اسے کھلا کر وہ لوگ بچوں کو اغوا کر لیتے ہیں اور اتنی سی چیز کھلا کر ان کے ماں باپ سے لاکھوں روپے بٹور لیتے ہیں۔

اب چاروں طرف ہلکی ہلکی روشنی ہونے لگی تھی۔عظیم نے ایک مرتبہ پھر انعام کا گہری نظروں سے جائزہ لیا اور بولا۔انعام بھائی۔کیا تم مجھے دریا پر اس جگہ تک لے جا سکتے ہو جہاں وہ خبیث بوڑھا تمہیں ملا تھا؟۔

وہ جگہ یہاں سے زیادہ دور نہیں ہے، آو۔انعام نے کہا اور دونوں چل پڑے۔عظیم ایک ذہین لڑکا تھا۔اس کو انعام پر بہت ترس آ رہا تھا اور وہ چاہتا تھا کہ انعام کو اس مصیبت سے نجات مل جائے جس کی وجہ سے اس کے دونوں ہاتھ کالے ہو گئے تھے۔وہ دعا کر رہا تھا کہ وہ بوڑھا ان کو دوبارہ مل جائے اور پھر اس کی دعا قبول ہو ہی گئی۔وہ بوڑھا انھیں نظر آ گیا۔وہ دریا کے کنارے بیٹھا اس کے پانی سے گاجروں کو دھو دھو کر کھا رہا تھا۔عظیم نے انعام کو رکنے کا اشارہ کیا اور اس کے کان میں چپکے چپکے کچھ کہنے لگا۔اس کی بات سن کر انعام کا چہرہ جوش و مسرت سے تمتمانے لگا۔

اس بوڑھے نے انعام کو دیکھا تو اس کے چہرے پر ایک مکروہ مسکراہٹ نظر آنے لگی، وہ اسے پہچان گیا تھا۔اس نے کہا۔میاں خوب مزے آ رہے ہیں۔اب تو تمہیں کوئی کام بھی نہیں کرنا پڑتا ہوگا۔بیٹھے بیٹھے ہی سب چیزیں تمہیں مل جاتی ہونگی۔

انعام نے کہا۔اپنی یہ طاقت مجھ سے واپس لے لو۔اس کی وجہ سے میرے دونوں ہاتھ بالکل سیاہ ہو گئے ہیں۔لوگ مجھ سے ڈرنے لگے ہیں۔میری امی تو مجھ سے اتنی خوفزدہ ہو گئی ہیں کہ انہوں نے مجھے مارنا پیٹنا بھی چھوڑ دیا ہے۔وہ مجھے یہ دھمکی بھی نہیں دیتیں کہ آلینے دے تیرے باپ کو تیری شکایت کروں گی۔میں کسی کا سامنا بھی نہیں کر سکتا۔رات کو سونے کے لیے لیٹتا ہوں تو دونوں ہاتھ گرم ہو جاتے ہیں۔میں ٹھیک سے سو بھی نہیں سکتا۔

ان ہی تکلیفوں کی وجہ سے تو میں نے یہ طاقت تمہیں دی تھی۔میں خود ان باتوں سے تنگ آ گیا تھا۔اس آدمی نے لاپرواہی سے کہا۔میں اب اس کو واپس نہیں لے سکتا۔تم یہاں سے چلے جاؤ۔اگر زیادہ تنگ کروگے تو میں تمہیں دریا میں دھکا دیدوں گا اور تمہارے ساتھ اس کو بھی جسے تم حمایتی بنا کر لائے ہو۔

اچھا یہ بات ہے۔انعام نے دستانے اتارتے ہوئے کہا۔تو پھر میری بات بھی کان کھول کر سن لو۔یہ کہہ کر اس نے آنکھیں بند کیں اور بلند آواز میں بولا۔مجھے تمھاری یہ طاقت نہیں چاہیے۔

اس کی بات کو سن کر بوڑھے نے ایک چیخ ماری اور دریا میں چھلانگ لگا دی۔عظیم اور انعام نے ایک عجیب منظر دیکھا۔انعام کے ہاتھوں کا کالا رنگ دھویں میں تبدیل ہوکر بوڑھے کی طرف پرواز کرنے لگا اور اس کے غریب پہنچ کر اس کے جسم میں داخل ہو گیا۔تھوڑی ہی دیر میں اس کے دونوں ہاتھ کالے نظر آنے لگے۔

لو۔یہ پکڑو اپنے دستانے۔انعام نے دستانوں کو پوری طاقت سے بوڑھے کی طرف پھینک دیا۔اتنی دیر میں دریا کی ایک تیز لہر آئی اور اس بوڑھے کو اپنے ساتھ بہا کر لے گئی۔انعام کے دونوں ہاتھ پھر پہلے کی طرح سرخ و سفید ہو گئے تھے۔اس نے عظیم کو گلے سے لگا لیا میرے دوست۔اگر تم وہ الفاظ مجھے نہ بتاتے جو میں نے اس بوڑھے شیطان سے کہے تھے تو مجھے کبھی بھی اس مصیبت سے نجات نہ ملتی۔

اس کے بعد وہ دونوں اپنے اپنے گھروں کو لوٹ گئے۔عظیم گھر پہنچا تو سارے مہمان ناشتے میں مصروف تھے۔اسے دیکھ کر امی نے کہا۔عظیم بیٹے۔تم کہاں چلے گئے تھے۔ہم ناشتے پر تمہارا انتظار کر رہے تھے۔

عظیم نے کوئی جواب نہیں دیا، خاموشی سے ناشتہ کرنے لگا۔ناشتے کے بعد خواتین تو باتوں میں مصروف ہو گئیں۔عظیم بچوں کو لے کر اپنے کمرے میں آ گیا۔وہاں اس نے انہیں یہ عجیب و غریب کہانی سنائی۔تمام بچے یہ کہانی سن کر حیرت زدہ رہ گئے۔

عظیم نے کہا۔آج سے ہمیں یہ عہد کرنا ہے کہ ہم نہ تو اسکول جاتے ہوئے اور نہ ہی اسکول سے آتے ہوئے کسی اجنبی سے کوئی بات نہیں کریں گے تاکہ کسی مصیبت میں گرفتار نہ ہوں۔

سب بچوں نے اس بات کا وعدہ کیا۔وہ سب عظیم کی عقلمندی سے بھی بہت متاثر تھے جس کی وجہ سے انعام کو اس مصیبت سے چھٹکارا ملا تھا۔

اٹلی کا ایک بادشاہ حکومت اور دولت کے گھمنڈ میں غریب سے بات تک کرنا برا جانتا تھا۔اس لیے اکثر لوگ اسے پسند نہیں کرتے تھے۔

ایک دن یہ شکار میں کسی جانور کے پیچھے گھوڑا ڈالے اتنی دور نکل گیا کہ نوکر چاکر سب بچھڑ گئے اور بادشاہ اکیلا رہ گیا۔

اتنے میں ایک کسان نے بادشاہ کی رکاب پکڑ لی۔اس کسان کی شکل ہوبہو بادشاہ سے ملتی تھی۔فرق یہ تھا کہ اس کی پوشاک اور حالت غریبانہ تھی۔

کسان نے عرض کی۔بادشاہ سلامت!میں تین دن سے حضور کی ڈیوڑھی پر بھوکا پیاسا چلا رہا ہوں مگر کوئی میری فریاد نہیں سنتا۔

بادشاہ نے غریب کے میلے کپڑے دیکھ کر جھٹ ایک کوڑا لگا کر سامنے سے ہٹا دیا۔کہ چل دور ہو۔ہم ذلیل آدمیوں سے بات نہیں کر سکتے۔

غریب کسان کوڑا کھا کر ہٹ تو گیا مگر پھر بھی آہستہ آہستہ گھوڑے کے پیچھے چلتا رہا یہاں تک کہ بادشاہ ایک تالاب پر پہنچ کر گھوڑے سے اترا۔باگ ڈور ایک درخت سے اٹکائی۔تاج اور کپڑے اتار کر ایک طرف رکھے اور نہانے کو تالاب میں اتر گیا۔

یہ تالاب ایسے نشیب میں تھا کہ نہانے اولے کو اوپر کا آدمی نظر نہ آ سکتا تھا۔جب بادشاہ تالاب میں اتر چکا تو غریب کسان نے اپنے میلے کپڑے اتار دیے۔بادشاہ کے کپڑے پہن کر تاج سر پر رکھ لیا۔اور بادشاہی گھوڑے پر سوار فوراً رفو چکر ہو گیا۔

کسان بادشاہ تھوڑی ہی دور گیا تھا کہ اسے بادشاہی نوکر چاکر مل گئے جنہوں نے اسے بادشاہ سمجھ کر ادب سے سلام کیا اور یہ بھی بے جھجک شاہی محلوں میں جا پہنچا۔

اصلی بادشاہ نہا کر تالاب سے باہر نکلا۔تو کپڑے تاج اور گھوڑا کچھ بھی موجود نہ تھا۔بہت گھبرایا۔مگر اب کیا ہو سکتا تھا؟ناچار غریب کسان کے میلے کپڑے پہنے اور کئی دن تک فاقے جھیلنے اور بھولے بھٹکے پھرنے کے بعد شہر پہنچا۔مگر اب اس کی یہ حالت ہوئی کہ جس سے بات کرتا کوئی منہ نہ لگاتا۔اور جب یہ کہتا کہ میں تمہارا بادشاہ ہوں تو لوگ اسے پاگل سمجھ کر ہنس دیتے۔

دو تین ہفتے اسی طرح گزر گئے اور بادشاہ سخت پریشان ہو گیا کہ اتنے میں اس پاگل کا قصہ بادشاہ بیگم نے بھی سنا اور جب بلوا کر اس کے کپڑے اتروائے تو سینے پر تل کا نشان دیکھ کر اس کی سچائی کی تصدیق کی۔

کسان نے اصلی بادشاہ کی یہ حالت دیکھ کر کہا۔کیا تم وہی شخص ہو جو دولت اور حکومت کے گھمنڈ میں غریبوں کی فریاد نہ سنتے تھے؟اسی کی سزا دینے کو میں نے یہ سوانگ بھرا تھا۔اگر تم وہ گھمنڈ چھوڑ کر رحم و انصاف کا اقرار کرو تو میں تمہارا تاج و تخت واپس دینے کو تیار ہوں۔ورنہ ابھی قتل کا حکم بھی دے سکتا ہوں۔

یہ سن کر بادشاہ نے عاجزی اور ندامت کے ساتھ اپنی غلطی کو تسلیم کیا۔اور کسان اسے تخت و تاج دے کر گھر کو چلا گیا۔جس کے بعد بادشاہ نے اپنی عادتوں کی اصلا کر لی اور چند ہی دنوں میں نیک نام مشہور ہو گیا۔

بہت پرانے زمانے کی بات ہے شہر عراق میں دو گہرے دوست رہتے تھے۔ایک کا نام عمران اور ایک کا نام عدنان تھا۔عمران بہت سیدھا سادہ آدمی تھا اور۔۔۔سب پر یقین کرنے والا اپنا جیسا ہی سب کو سمجھتا تھا۔مگر عدنان بہت چالاک اور ہوشیار تھا۔دونوں کی مختلف عادتوں کے باوجود دوستی نبھ رہی تھی ایک بار عمران کو کسی ضروری کام سے شہر کے باہر جانا پڑ گیا۔جانے سے پہلے اسے خیال آیا کہ جو پونجی یعنی 8 ہزار اشرفیاں۔اس زمانے میں بچوں روپے نہیں اشرفیا ہی چلتی تھی۔ان پیسوں کا خیال آتے ہی عمران کو فکر لاحق ہوئی۔وہ ان کو کہا چھپا کر رکھے۔کیونکہ بینک وغیرہ کا رواج جب کہیں نہیں تھا۔اس نے اپنے دوست سے اپنی پریشانی کا ذکر کیا کہ مجھے اچانک جانا پڑ رہا ہے مگر ان اشرفیوں کا کیا کروں۔کہاں رکھوں۔کیا تم مدد کروگے میں تمہیں گواہ بنا کر ایک درخت کے نیچے یہ اشرفیاں چھپا کر رکھ دیتا ہوں تمہیں اس کی دیکھ بھال کرنی ہوگی ہو سکتا ہے مجھے آنے میں اور دن لگ جائیں تمہیں میں بتا کر اور اس کا خیال رکھنے کا کہہ کر جا رہا ہوں آکر واپس لے لوں گا۔عدنان نے اس سے اشرفیاں گن کے لے لیں اور بحفاظت واپس کرنے کا وعدہ بھی کیا۔کئی مہینہ بعد جب عمران جو ان اشرفیوں کا مالک تھا اور بڑی مشکل سے جوڑ جوڑ کر اس نے ان پیسوں کو جمع کیا تھا۔اب واپس آکر جب اس نے عدنان اپنے دوست سے ان کو مانگا تو عدنان نے کہا کیسے پیسے کیسی اشرفیاں؟دراصل اتنے پیسوں کو دیکھ کر اس کی نیت بدل گئی تھی۔عمران نے حیران ہو کر کہا۔ارے بھئی وہی جو میری امانت تمہارے سپرد کر کے گیا تھا۔فلاں درخت کے نیچے تمہارے ہاتھوں میں دی تھی رکھنے کو، عدنان نے اک دم بے مروتی سے اور غصہ سے کہا کیوں جھوٹ بولتے ہو۔اپنا کام کرو مجھ پر غلط الزام اور بہتان تراشی بند کرو۔تم نے مجھے کب اور کس کے سامنے اشرفیاں دی تھیں، مجھے تو یاد نہیں اب کوئی گواہ لاؤ۔اب تو یہ سن کر عمران جو سیدھا سادہ تھا پریشان ہو گیا۔اس کی کل کائنات اور جمع پونجی یہی تھی وہ سمجھ گیا عدنان اس کو ہضم کر کے مار لینا چاہتا ہے اب وہ کرے تو کیا کرے وہ پریشان ہو گیا کیونکہ عمران تو اس پر بھروسہ کرتا تھا اس لیے کسی کو گواہ بنایا نہ کسی کو بتایا تھا۔

اس نے سوچا میں شہر کے قاضی سے مشورہ کرتا ہوں وہ روتا ہوا شہر کے قاضی کے پاس پہونچا، سب بتایا اور فریاد کی۔قاضی نے پوچھا کہ تم نے کیا کسی کو گواہ بنایا تھا جب عدنان کو اشرفیاں دی تھیں۔عمران نے کہا قاضی صاحب خدا کی قسم کھاکر کہتا ہوں کہ میں نے فلاں درخت کے نیچے اشرفیاں عدنان کو دی تھیں۔میں نے کسی اور کو گواہ نہیں بنایا، وہ میرا دوست تھا اور میں اس پر بھروسہ کرتا تھا۔اب قاضی صاحب نے فوری عدنان کو طلب کیا اور پوچھا کہ وہ اشرفیاں کہاں ہیں جو عمران نے رکھنے کو دی تھیں وہ مکر گیا اور کہا کیسی اشرفیاں مجھے تو کچھ نہیں دیا، نہ میں ان کے بارے میں کچھ جانتا ہوں۔چاہے کوئی قسم لے لو۔قاضی صاحب نے کہا ٹھیک ہے گواہ تو کوئی تھا نہیں۔اب ایک ہی حل ہے وہ درخت گواہی دے جہاں اشرفیاں رکھی گئیں تھیں اور پھر جدائی ہوگئی۔

پیرس میں ابراہیم نام کا ایک آدمی اپنی بیوی بچوں کے ساتھ ایک جھونپڑی میں رہتا تھا۔وہ ایک معمولی اوقات کا عیال دار تھا۔مگر تھا بہت ایماندار اور سخی۔اس کا گھر شہر سے دس میل دور تھا۔اس کی جھونپڑی کے پاس سے ایک پتلی سے سڑک جاتی تھی۔ایک گاؤں سے دوسرے گاؤں کو مسافر اسی سڑک سے آتے جاتے تھے۔

رستے میں آرام کرنے کے لئے اور کوئی جگہ نہ ہونے کی وجہ سے مسافروں کو ابراہیم کادروازہ کھٹکھٹانا پڑتا تھا۔ابراہیم ان کی مناسب خاطرداری کرتا۔مسافر ہاتھ منہ دھوکر جب ابراہیم کے گھروالوں کے ساتھ کھانے بیٹھتے توکھانے سے پہلے ابراہیم ایک چھوٹی سی دعا پڑھتا اور خدا کا اس کی مہربانی کے لئے شکریہ ادا کرتا۔بعد میں باقی سب آدمی بھی اس دعا کو دہراتے۔

مسافروں کی خدمت کا یہ سلسلہ کئی سال تک جاری رہا۔لیکن سب کے دن سدا ایک سے نہیں رہتے۔زمانے کے پھیر میں پڑکر ابراہیم غریب ہو گیا۔اس پر بھی اس نے مسافروں کو کھانا دینابند کیا۔وہ اور اس کے بیوی بچے دن میں ایک بار کھانا کھاتے اورایک وقت کا کھانا بچاکر مسافروں کے لئے رکھ دیتے تھے۔اس سخاوت سے ابراہیم کوبہت اطمینان ہوتا، لیکن ساتھ ساتھ ہی اسے کچھ غرور ہو گیا اور وہ یہ سمجھنے لگا کہ میں بہت بڑا ایماندار ہوں اور میرا ایمان ہی سب سے اونچاہے۔

ایک دن دوپہر کو اس کے دروازے پر ایک تھکا ماندہ بوڑھا آیا۔وہ بہت ہی کمزور تھا۔اس کی کمر کمان کی طرح جھک گئی تھی اورکمزوری کے باعث اس کے قدم بھی سیدھے نہیں پڑرہے تھے۔اس نے ابراہیم کا دروازہ کھٹکھٹایا ابراہیم اسے اندر لے گیا اور آگ کے پاس جاکر بیٹھا دیا۔کچھ دیرآرام کرکے بوڑھا بولا۔بیٹا میں بہت دور سے آ رہا ہوں۔مجھے بہت بھوک لگ رہی ہے۔ابراہیم نے جلدی سے کھانا تیار کروایا اور جب کھانے کا وقت ہوا تو اپنے قاعدے کے مطابق ابراہیم نے دعا کی۔اس دعا کو اس کے بیوی بچوں نے اس کے پیچھے کھڑے ہوکر دہرایا۔ابراہیم نے دیکھا وہ بوڑھا چپ چاپ بیٹھا ہے۔اس پر اس نے بوڑھے سے پوچھا۔کیا تم ہمارے مذہب میں یقین نہیں رکھتے؟تم نے ہمارے ساتھ دعا کیوں نہیں کی

بوڑھا بولا۔ہم لوگ آ گ کی پوجا کرتے ہیں۔

اتناسن کر ابراہیم غصے سے لال پیلا ہو گیا اور اس نےکہا۔

اگرتم ہمارے خدا میں یقین نہیں رکھتے اور ہمارے ساتھ دعا بھی نہیں کرتے تو اسی وقت ہمارے گھر سے باہر نکل جاؤ۔

ابراہیم نے اسے کھانا دیئے بغیر ہی گھر سے باہر نکال دیا اور دروازہ بند کرلیا۔مگر دروازہ بند کرتے ہی کمرے میں اچانک روشنی پھیل گئی اورایک فرشتے نے ظاہر ہوکر کہا۔ابراہیم یہ تم نے کیا کیا؟یہ غریب بوڑھا سو سال کا ہے خدا نے اتنی عمر تک اس کی دیکھ بھال کی اور ایک تم ہو جو اپنے آپ کو خدا کا بندہ سمجھتے ہو اس پربھی اسے ایک دن کھانا نہیں دے سکے صرف اس لئے کہ اس کا مذہب تمہارے مذہب سے الگ ہے۔دنیا میں مذہب چاہے بے شمار ہوں۔لیکن خدا سب کا سچا خالق ہے اورسب کا وہی ایک مالک ہے۔

یہ کہہ کر فرشتہ آنکھوں سے اوجھل ہو گیا۔ابراہیم کو اپنی غلطی معلوم ہوئی اور وہ بھاگا بھاگا اس بوڑھے کے پاس پہنچا اور اس بوڑھے بزرگ سے معافی مانگی۔بوڑھے نے اسے معاف کرتے ہوئے کہا۔بیٹا اب توتم سمجھ گئے ہوگے کہ خدا سب کا ایک ہے۔

یہ سن کر ابراہیم کو بہت تعجب ہوا۔کیونکہ یہی بات اس سے فرشتے نے بھی کہی تھی۔

میں آئینے کے سامنے کھڑے ہوکر اپنے چہرے کا معائنہ کر رہا تھا۔۔سب سے پہلا سوال میرے ذہن میں آیا کہیہ بھنویں کیوں ہیں؟کتاب کھولی۔۔جواب ملا۔۔

بھنوں کے محراب پسینے اور بارش کو آنکھوں سے دور رکھ کر ان کی چہرے کے اطراف میں نیچے کی طرف نکاسی کرتے ہیں۔۔

پھر میں نے کتاب سے سوال کیا کہ

کیا پلکیں آنکھوں کو خوبصورت بنانے کے لیے ہیں؟تو جواب خشک سا ملا۔۔

ہماری پلکیں نہ صرف دھول کو آنکھ میں داخل ہونے سے پہلے ہی روک لیتی ہیں بلکہ وہ کافی حسّاس بھی ہوتی ہیں کوئی بھی غیر متوقع لمس کے سبب یہ حفاظتی پلکیں جھپکنا شروع کر دیتی ہیں۔۔

میں اپنا چہرہ تھوڑا اور غور سے دیکھنے لگا۔آئینے کے قریب جاکر اپنی آنکھ میں جھانک کر دیکھا تو ایک اور سوال ذہن میں آیا کہ

آنکھیں اتنی گیلی گیلی کیسے رہتی ہیں؟پھر وہی روکھا پھیکا جواب ملا کہ

اشکی غدود۔۔۔یہاں آنسو پیدا ہوتے ہیں اور آنکھ کے اندرونی حصّے کی طرف بہہ جاتے ہیں۔اس طرح سے وہ سطح کو صاف اور پرورش کرنے میں مدد کرتے ہیں۔

یہ خشک اور روکھے سے جواب میں رٹ تو لوں۔۔لیکن میں جانتا ہوں کہ یہ مجھے یاد نہیں رہ سکتے۔۔۔اس لئے میں نے سوچا کہ آنکھ کے اندر داخل ہونے سے پہلے میں اپنے سُپر گائیڈ کو ساتھ لے لوں۔۔جی ہاں میرے دادا جی۔۔۔وہ سائنس کی سیر ایسے کراتے ہیں مانو ہم کسی تاریخی عمارت کا دیدار کر رہے ہوں۔۔

دیر کئے بنا اپنی آنکھ کی ساخت لیکر ان کے سامنے پہنچ گیا۔اور ان سے کہا کہ مجھے آج آنکھ کی سیر کرنا ہے۔انہوں نے کہا

تیرنا آتا ہے نہ۔۔اس میں ۵۹فیصد پانی ہوتا ہے۔۔

اچھا تبھی سارے شاعر آنکھوں میں ڈوبتے رہتے ہیں۔۔میں نے بھی ہنس کر کہا۔دادا جی نے مسکرا کربات شروع کی۔۔۔

یہ ہمارے یعنی حواسِ خمسہ میں سے ایک ہے۔بنیادی طور پر آنکھ تین کام کرتی ہے۔نمبر ایک۔۔یہ ہمیں رنگ دکھاتی ہے۔۔جیسے کالا،پیلا، ہرا،سفید وغیرہ دوسرے یہ چیزوں کی یعنی شکل و صورت دکھاتی ہے۔۔جیسے گول،مثلث۔۔وغیرہ۔۔اور تیسرا کام یہ آنکھیں ہمیں یعنی ہماری نقل و حرکت دکھاتی ہیں۔۔جیسے چیزیں چلتی ہیں تو ہماری آنکھیں بتاتی ہیں کہ سامنے کی چیز حرکت کر رہی ہے۔۔سمجھے یا نہیں۔۔؟

جی دادا جی۔۔ایک بات بتائیے کہ جیسے میں بڑا ہو رہا ہوں تو مجھ میں بہت سی تبدیلیاں آرہی ہیں۔کیا ہماری آنکھوں میں بھی ہماری عمر کے ساتھ اس کی جسامت میں کوئی تبدیلی رونما ہوتی ہے۔۔؟

بر خورادار بالکل نہیں۔۔آنکھ کی جسامت تاعمر یکساں رہتی ہے۔۔لیکن ناک اور کان بڑھتے رہتے ہیں۔۔یہ دیکھیے میری ناک۔۔کتنی بڑی اور موٹی ہو گئی ہے۔۔!دادا جی نے اپنے ناک کی جانب اشارہ کرتے ہوئے کہا

آپ کی ناک کبھی پتلی بھی تھی۔۔؟دادا جی نے میری شرارت پر سر پر ہلکے سے چپت لگائی اور کہا

آنکھ جو ساری دنیا دیکھتی ہے لیکن جب اس کے اندر کچھ چلا جائے تو وہ اسے نہیں دیکھ سکتی۔۔!اچھا اب تھوڑا آنکھ کی سائنس پر بات کریں۔۔؟

جی دادا جی۔۔کیا آنکھ پوری طرح گول ہوتی ہے۔۔؟میں نے پوچھا

ہاں کہہ سکتے ہیں۔۔پیچھے سے تو گول ہوتی ہے لیکن آگے کی طرف سے تھوڑاباہر کی طرف ابھری ہوئی ہوتی ہے۔اور یہ جو آپ کا گول ہڈیوں کا گڈھا ہے اسے یعنی چشم خانہ کہتے ہیں جس میں آپ کی آنکھ کی بال سیٹ ہے۔۔اسے کہتے ہیں۔۔مطلب آنکھ کا حلقہ یا کاسہ چشم۔۔

کیا دادا جی۔۔آپ بھی مشکل الفاظ کا استعمال کرنے لگے۔۔!تھوڑا آسان زبان ہی رہنے دیجئے۔۔اسکول جاکر یہ اصطلاحات رٹ لوں گا۔

ہاں یہ بات تو سو فیصدی درست کہی برخوردار۔۔لیکن کہاں چلے۔۔؟

جب میں ہاتھ میں چھوٹا سا آئینہ لیکر دوبارہ داداجی کے سامنے پہنچا تو انہوں نے پوچھا

یہ آئینہ کیوں لے آئے۔۔؟

میں زرا اپنی آنکھوں کا جائزہ لے رہا ہوں۔۔!میں نے اپنی آنکھوں کو آئینہ میں دیکھتے ہوئے کہا

کیا دکھا۔۔؟دادا جی نے پوچھا

دادا جی دو منٹ تو رکیے۔۔اچھا یہ بتائیے کہ ہماری آنکھیں اتنی تیزی سے حرکت کیسے کرتی ہیں۔۔؟دیکھیے ایسے اوپر،نیچے،دائیں،بائیں۔۔۔میں نے اپنی آنکھوں کو گھما گھما کر دکھاتے ہوئے کہا تو داداجی مسکرا دئیے

جی ارسلان۔۔انسان کے جسم میں سب سے تیز حرکت کرنے والے پٹھے یہیں ہماری آنکھوں میں ہوتے ہیں۔۔جن کی تعداد چھ ہے۔۔تبھی تو یہ آپ کی آنکھوں کے بٹن ہر وقت گھومتے رہتے ہیں۔۔۔!دادا جی نے اپنے اسٹئل میں سمجھایا

اب ایک بات میں بتا تا ہوں۔۔یہ جو ہماری پلکیں۔۔یعنی ہماری آنکھوں کےغلاف۔۔یہ بالکل ایک پردے کی طرح کام کرتے ہیں۔اور جب یہ پردہ گر جاتا ہے تو ہم کچھ دیکھ نہیں پاتے کیونکہ روشنی اندر نہیں جاتی اور روشنی نہیں ہوگی تو ہم کچھ دیکھ بھی نہیں سکتے۔۔۔لیکن دادا جی یہ روشنی کا کیا معاملہ ہے۔۔؟مجھے میری ہی بات میں سوال نے گھیر لیا۔۔داداجی نے مسکرا کر کہا

واہ بھئی آپ کی بات مجھے اچھی معلوم ہوئی اور اسی میں سے آپ نے ایک اور سوال بھی تلاش کر لیا۔۔بہت خوب۔۔!آپ کے سوال کے جواب کے لیے ہمیں آنکھ کی تھوڑی اور گہرائی میں اترنا ہوگا۔۔!

دادا جی کیا بہت ساری باتیں یاد کرنا پڑیں گی۔۔؟

نہیں نہیں۔۔اتنا مشکل نہیں ہے۔۔ہماری آنکھ کی کہانی صرف تین پردوں پر محیط ہے۔۔باہر والا پردہ،درمیانی پردہ اور اندرونی پردہ۔۔

سب سے پہلے باہر والے پردے کے بارے میں بتائیے۔۔!

باہر والے پردے کو سفیدہ چشم یا تصلب زدہ بھی کہتے ہیں یہ پوری طرح سفید رنگ کا ہوتا ہے۔اور کافی موٹا ہوتا ہے لیکن جب یہ آنکھ کے سامنے والے حصّے میں پہنچتا ہے تو یہشفاف۔۔ہو جاتا ہے۔جس میں سے روشنی آر پار جا سکتی ہے یہاں یہ بہت پتلا ہو جاتا ہے اور پھر اس کا نام بدل کر ہوجاتا ہے۔اردو میں اسے آنکھ کا شفاف پردہ،بیرونی پردہ اورقرنیہ کہتے ہیں۔

اب دوسرا پردہ۔۔میں نے فوراً کہا

دوسرے پردے کا نام ہے مشیمیہ۔۔یعنی آنکھ کا کالا پردہ۔۔یا پھر آنکھ کے ڈھیلے کا پردہ۔۔اور اس میں خون کی نالیاں اور خلیات بھی پائے جاتے ہیں۔جب یہ پیچھے کی جانب سے بڑھتے ہوئے کے علاقے میں پہنچتا ہے توخود کو گھما لیتا ہے اور دونوں جانب سے سامنے کی طرف آکر ایک دوسرے سے ملتا نہیں ہے بلکہ ایک ساخت ایک ڈھانچہ بناتا ہے جسے یعنی آنکھ کی پتلی یا قزحیہ کہتے ہیں۔دونوں جانب سے آنے والے درمیانی پردے کے گھماؤ سے آنکھ کی پتلی بن جاتی ہے اور جو ان کے درمیان ایک چھوٹی سی جگہ باقی رہ جاتی ہے جو ہمیں ایک سوراخ کی شکل میں دکھائی دیتی ہے اسے پُتلی کہتے ہیں۔۔

دادا جی یہ جو آپ کی آنکھ کا کالا کالا گول حصّہ ہے کیا وہی ہے۔۔؟

جی برخوردار۔۔۔اور اس کے درمیان میں ایک چھوٹا سا سوراخ بھی نظر آرہا ہے یا نہیں۔۔۔؟

ہے نہ دادا جی۔۔یہ رہا۔۔۔میں نے دادا جی کی آنکھ میں تقریباً انگلی ڈالتے ہوئے کہا

ارے رے۔۔کیا میری آنکھ میں ہی داخل ہو جاؤگے۔۔۔!چلیے تھوڑا اس کے بارے میں اور بات کرتے ہیں۔۔یہ چھوٹا سا دکھائی دینے والا سوراخ بہت کام کا ہوتا ہے۔یہ بہت لچکدار ہوتا ہے۔۔خود کو چھوٹا اور بڑا بہت آسانی سے کر لیتا ہے۔اچانک زیادہ روشنی اس کے سامنے آجائے تو یہ خود کو سکیڑ لیتا ہے اور کم روشنی میں یہ خود کو پھیلا لیتا ہے۔بڑا سائز ہوگا تو زیادہ روشنی اندر داخل ہوسکے گی۔

اگر میں اچانک آپ کی آنکھوں کے سامنے تیز روشنی کر دوں بالکل ایسے۔۔۔میں نے دادا جی کے ٹیبل لیمپ کو جلا کر اچانک ان کی آنکھوں کے ایک دم سامنے کر دیا۔۔

ارے یہ کیا کر رہے ہو بند کرو روشنی۔۔۔کیا سارے تجربات مجھ پر ہی کر لوگے۔۔۔!دادا جی نے ہنستے ہوئے کہا

اب جاؤ مجھے تھوڑا آرام کرنا ہے۔۔۔!

دادا جی ابھی تیسرے پردے کے بارے میں بتانا باقی ہے۔۔۔!

ارے ہاں۔۔میں تو بھول ہی گیا تھا۔۔اس پردے کا نام ہے یعنی پردہ چشم یا پردہ شبکیہ۔یہ آنکھ کا اندرونی کوٹ ہے جو روشنی کے لیے حساس ہوتا ہے۔یہ دوسرے پردوں کی طرح کچھ بناتا نہیں ہے بس اس کا کام صرف اتنا ہے کہ روشنی کو لیتا ہے اور اس سے تصویر بناتا ہے۔جو کچھ بھی آپ دیکھتے ہو اسے بنانے کی کلاکاری یہی پر دہ انجام دیتا ہے۔یہاں دو خلیات ہوتے ہیں جو اس کی مدد کرتے ہیں۔۔۔روڈس کا کام چیزوں کی ساخت و بناوٹ کو پہچاننا ہوتا ہے اور کونس کا کام ان میں رنگ بھرنا ہوتا ہے۔

ہاں دادا جی۔۔جب اندھیرا ہو جاتا ہے تو ہمیں چیزیں تو نظر آتی ہیں لیکن روشنی نہ ہونے کے سبب ہم ان کے رنگ نہیں پہچان پاتے۔۔۔اور اگر بالکل اندھیرا ہو تو ہم کچھ بھی نہیں دیکھ پاتے۔۔۔میرے سوال کا جواب بھی مل گیا۔۔۔یعنی ہمیں کسی بھی چیز کو دیکھنے کے لیے روشنی کی ضرورت ہوتی ہے اس کے بنا ہم کچھ نہیں دیکھ سکتے۔۔۔واہ دادا جی۔۔آج کی سیر تو بہت شاندار ہے۔۔۔اب آگے۔۔میں نے خوش ہوتے ہوئے کہا

ارسلان بیٹا۔۔آج کے لیے اتنا کافی ہے۔۔۔ابھی ان معلومات پر نظرِثانی کر لیجیے کل پھر آگے کی بات کریں گے۔۔۔ایک بات بتاؤں۔۔میرے دادا جی اسکول میں دسویں جماعت کے بچوں کو سائنس پڑھاتے تھے۔۔اور مجھے تو وہ جب سے پڑھا رہے ہیں جب میں دس دن کا تھا۔۔۔ہا ہا ہا ہا

گاؤں میں ایک کسان رہتا تھا اور اس کی بیوی۔کسان کا نام تھا منسا اور اس کی بیوی کا گریا۔ان کے پاس روپیہ پیسہ اچھا خاصا تھا مگر گھر میں کام کرنے والے آدمی کم تھے۔اس لئے ہمیشہ دوسروں سے یا تو مزدوری پر کام لینا پڑتا تھا یا میٹھی بات کر کے بیساکھ کا مہینہ تھا۔منسا کے کھیتوں میں گیہوں کی فصل خوب ہوئی تھی اور کھیت کٹ بھی چکے تھے۔اب بالیوں پر دائیں چلا کر دانے نکالنا باقی تھا۔دوسرے سب کسان بھی اپنے اپنے کام میں لگے تھے تم جانو ان دنوں جب فصل کٹتی ہے تو سب ہی کو تھوڑا بہت کام ہوتا ہے

اس نے بہتیرا چاہا کہ کوئی مزدور ملے مگر نہ ملا۔ادھر آسمان پر دو ایک دن سے بادل آنے لگے اور ڈر تھا کہ کہیں پانی پڑ گیا تو سب دانے خراب ہو جائیں گے۔

بیچ میں ایک دن کوئی تہوار آ گیا سب کسانوں نے اپنے یہاں کام بند رکھا۔اس گاون میں بہت سے آدمیوں کی چھٹی ہوگی۔منسا ان کے پاس گیا اور مشکل سے پانچ آدمیوں کو پھسلا کر لایا کہ بھائی ہماری دائیں چلا دو۔گھر میں بیوی سے کہا کہ تہوار کا دن ہے یہ لوگ آج کام کو آئے ہیں انھیں پوریاں کھلانا ہے، کوئی گیارہ بجے بیوی نے چولہے پر کڑھائی چڑھائی کئی پلی کڑوا تیل کڑھائی میں ڈالا، آٹے کی چھوٹی سی ٹکیا بنا کر پہلے تیل میں ڈالی او تیل گرم ہو کر کڑکڑانے لگا۔

تو یہ ٹکیہ نکال لی۔اس سے کڑوے تیل کی ہیک کم ہو جاتی ہے۔اب بیلن سے بیل بیل کر کڑھائی میں پوریاں ڈالنی شروع کیں۔کچھ پوریاں پک گئیں تو باورچی خانے میں کسان کا بیٹا بدھو جانے کہاں سے آیا اور ادھر ادھر چیزیں کھکورنے لگا اور ناک سے برابر سڑ سڑ سڑ سڑ کرتا جاتا تھا۔ہونٹوں پر ناک بہہ رہی تھی۔ماں نے ہاتھ پکڑ کر اپنی طرف کھینچا اور پلو سے اس زور سے ناک پوچھی کہ بدھو کن کن کرتا ہوا باورچی خانے سے چل دیا۔کڑھائی میں جو پوری پڑی تھی وہ اتنی دیر میں جلنے لگی اور اسے برا لگا کہ بدھو کی ماں نے اس کا ذرا خیال نہ کیا اور اتنی دیر جلتے ہوئے تیل میں اسے رکھ کر تکلیف دی۔بدھو کی ماں نے جلدی سے جو اسے پلٹنا چاہا تو یہ اور چڑ گئی اور جھٹ سے کڑھائی میں کود کر بھاگ کھڑی ہوئی کہ تم بدھو کی ناک پوچھو میں تو جاتی ہوں۔

بدھو کی ماں نے بہت چاہا کہ اسے پکڑے مگر وہ کہاں ہاتھ آتی ہے۔جھٹ گھر میں سے نکل کھیت کی طرف بھاگی۔راستے میں منسا اور اس کے پانچوں دوست دانوں پر دائیں چلا رہے تھے۔یہ پوری ان کے پاس سے گذری اور کہا کہ میں بدھو کی ماں سے بچ کر کڑھائی سے نکل کر آئی ہوں تم سے بھی بچ کر نکلوں گی۔لو مجھے کوئی پکڑو تو۔ان آدمیوں نے جب دیکھا کہ اچھی پکی پکائی پوری یوں پاس سے بھاگی جا رہی ہے تو کام چھوڑ کر اس کے پیچھے ہولئے مگر وہ بھلا کہاں ہاتھ آتی ہے۔یہ سب دوڑتے دوڑتے ہانپ گئے اور لوٹ آئے۔

کھیت سے نکل کر پوری کو بنجر میں ایک خرگوش ملا۔اسے دیکھ کر پوری بولی۔میں تو کڑھائی سے نکل کر، بدھو کی ماں سے بچ کر اور چھ جوان جوان آدمیوں کو ہرا کر آئی ہوں۔میاں چھٹ دمے خرگوش تم سے بھی نکل بھاگوں گی۔

خرگوش کو یہ سن کر اور ضد ہوئی اور اس نے بڑی تیزی سے اس کا پیچھا کیا اور سچی بات تو یہ ہے کہ بی پوری ایک بھٹ میں نہ گھس گئی ہوتیں تو اس چھٹ دمے نے پکڑ ہی لیا تھا۔مگر بھٹ میں یہ لومڑی کے ڈر سے نہ گیا۔

پوری جو بھٹ میں گھسی تو واقعی اس میں لومڑی بیٹھی تھی۔اس نے جو دیکھا کہ یہ ایک پوری گھسی چلی آتی ہے تو جھٹ اٹھ کھڑی ہوئی کہ اب آئی ہے تو جائےگی کہاں۔مگر پوری الٹے پاؤں لوٹی اور یہ کہتی ہوئی بھاگی۔کہ میں تو کڑھائی میں سے نکل کر، بدھو کی ماں سے بچ کر، چھ جوان جوان آدمیوں کو ہرا کر اور میاں چھٹ دمو خرگوش کو الو بنا کر آئی ہوں۔بی مٹ دمی لومڑی میں تمہارے بس کی بھی نہیں۔

لومڑی نے کہا کہاں جاتی ہے ٹھہر تو۔تیری شیخی کا مزہ تجھے بتاتی ہوں اور پیچھے لپکی۔مگر پوری تھی بڑی چالاک اس نے جھٹ سے ایک کسان کے مکان کا رخ کیا اور لومڑی بھلا کتوں کے ڈر کے مارے ادھر کیسے جاتی۔لاچار رک گئی۔

کسان کے مکان کے قریب ایک دبلی سی بھوکی کتیا اور اس کے پانچ بجے ادھر ادھر پھر رہے تھے۔انہوں نے بھی ارادہ کیا کہ اس پوری کو چٹ کریں۔پوری نے کہا میں کڑھائی میں سے نکل کر، بدھو کی اماں سے بچ کر چھ جوان جوان مردوں کو ہرا کر میاں چھٹ دمو خرگوش کو الو بناکر اور بی مٹ دمی لومڑی کو چونا لگا کر آئی ہوں۔اجی بی بی لپ لپ، میں تمہارے بس کی بھی نہیں۔

کتیا بڑی ہوشیار تھی۔آگے کو منہ بڑھا کر جیسے بہرے لوگ کرتے ہیں، کہنے لگی، بی پوری کیا کہتی ہو۔میں ذرا اونچا سنتی ہوں پوری ذرا قریب کو آئی اور کتیا نے بھی بہروں کی طرح اپنا منہ اس کی طرف اور بڑھایا۔

پوری پھر وہی کہنے لگی۔میں کڑھائی میں سے نکل کر، بدھو کی ماں سے بچ کر چھ چھ جوان جوان مسٹنڈوں کو تھکا کر، میاں چھٹ دمے خرگوش اور بی مٹ دمی لومڑی کو الو بنا کر آئی ہوں۔اجی بی لپ لپ۔۔۔اتنا ہی کہنے پائی تھی کہ کتیا نے منہ مارا حپ اور آدھی پوری اس کے منہ میں آ گئی۔اب جو آدھی پوری بچی تھی وہ ایسی تیزی سے بھاگی اور آگے جاکر نہ معلوم کس طرح زمین کے اندر گھس گئی کہ کتیا ڈھونڈھتے ڈھونڈھتے تھک گئی مگر کہیں پتہ نہ چلا۔کتیا نے اپنے پانچوں بچوں کو بلایا کہ ذرا ڈھونڈو تو لیکن بی پوری کا کہاں پتہ لگتا ہے۔اس کتیا نے اور اس کے بچوں نے ساری عمر اس آدھی پوری کو ڈھونڈا مگر وہ نہ ملنا تھا نہ ملی۔ابھی تک سارے کتے اسی آدھی پوری کی تلاش میں ہر وقت زمین سونگھتے پھرتے ہیں کہ کہیں سے اس کا پتہ چلے تو نکالیں۔اس نے ہماری دادی اماں کو دھوکہ دیا تھا۔مگر اس آدھی پوری کا کہیں پتہ نہیں چلتا۔

شیخ چاند بیو پاری سون پور میں رہتا تھا۔اس کی ایک دکان تھی۔دکان کس قسم کی تھی یہ بتانا ذرا مشکل ہے کیونکہ اس ایک دکان میں کئی دکانیں موجود تھیں۔گاؤں کے لوگ کہا کرتے تھے کہ شیخ چاند کی دکان میں صرف شیرنی کا دودھ ہی نہیں ملتا، اس کے علاوہ ہر چیز مل جاتی ہے۔دکان پر ایک پرانا سا بورڈ لگا تھا جو زنگ لگ جانے کی وجہ سے ہر سال قسطوں میں کم ہوتا جاتا تھا۔کسی زمانے میں اس بورڈ پر شیخ چاند اینڈ سنس، لکھا ہوا تھا۔اب صرف چاند پڑھا جاسکتا تھا۔

شیخ چاند تھا بڑا دلچسپ آدمی، بظاہر بیوقوف قسم کا، چہرے سے تو ایسا ہی لگتا تھا۔حقیقت یہ تھی کہ وہ کچھ معاملات میں بڑا چالاک بھی تھا ورنہ بدّھو پن سے بھلا اس کا کاروبار اتنا کیسے پھیلتا؟کبھی تو اس کے ساتھ ایسے واقعات پیش آتے کہ لوگ اس کی حالت دیکھ کر ہنس پڑتے کبھی اس کی اپنی حماقتوں کی وجہ سے وہ لوگوں کی ہنسی کا نشانہ بنتا۔اتنا بڑا کاروبار ہونے کے باوجود وہ بلا کا کنجوس تھا۔ہر وقت اسکے سر پر یہ فکر سوار رہتی تھی کہ کس طرح دو پیسے بچائے جائیں۔گاؤں کے لوگ اس کی بیوقوفیوں کے قصے مزے لے لے کرسنایا کرتے تھے۔ان میں یہ لطیفہ بھی تھا کہ مرنے کے بعد شیخ چاند خدا کے حضور میں پہنچا تو اس کے نامہ اعمال میں نیکیاں اور برائیاں دونوں کا پلڑا برابر تھا۔

خدا نے اس سے پوچھا، بتاؤ شیخ چاند!اب تمھیں جنت میں بھیجا جائے یا جہنم میں۔

شیخ چاند نے جواب دیا، اے خدا، میں کیا بولوں، بس جدھر بھی دو پیسے کا فائدہ ہو ادھر بھیج دے۔

سبھی کو پتہ تھا کہ شیخ چاند اس راستے پر جائے گا جدھر دو پیسے کا فائدہ ہو لیکن ہمیشہ روپے پیسے میں فائدہ دیکھنے والوں کے ساتھ جو ہوتا آیا ہے اس کے ساتھ بھی ہوا کرتا تھا۔شیخ چاند نے سو بار ٹھو کر کھائی مگر کچھ نہ سیکھا۔اب بھی شیخ چاند کے گھر سانپ نکل آئے تب بھی وہ اسی فکر میں رہتا کہ سانپ بھی مرجائے اور لاٹھی بھی نہ ٹوٹے لیکن قدرت کی ستم ظریفی دیکھئے کہ اس کے ساتھ اکثر معاملہ الٹا ہوتا۔سانپ بھی اپنی جان بچا کر نکل جاتا اور بیچارے کی لاٹھی بھی ٹوٹ جاتی اور شیخ چاند یہ صدمہ لے کر بیٹھ جاتا کہ ایک اور نقصان ہوگیا۔

ایک مرتبہ شیخ چاند کو زبردست زکام ہوا اس نے چھینک چھینک کر سارا گھر سر پر اٹھالیا۔سب لوگ پریشان ہو گئے۔گھر کے لوگوں نے اس سے کہا کہ تم کسی ڈاکٹر کو کیوں نہیں دکھاتے شیخ چاند نے کہا، علاج تو کر رہا ہوں۔مگر سبھی جانتے تھے کہ وہ ڈاکٹر کو اپنا مرض اس لئے نہیں دکھاتا کہ وہاں پیسے خرچ کرنے پڑیں گے۔بیوی کے بار بار سمجھانے پر شیخ چاند نے سوچا ایسا کچھ کرنا چاہئے کہ ڈاکٹر سے علاج بھی ہو جائے اور جیب پر بھی بارنہ پڑے۔اسے پتہ تھا کہ ڈاکٹر بھوتڑا ہر صبح سیر کے لئے نکلتے ہیں اور پوسٹ آفس کے سامنے والی سڑک سے جاگنگ کرتے ہوئے گزرتے ہیں۔اس دن وہ صبح سویرے اٹھا اور اور اس راستے پر ہولیا جدھر سے ڈاکٹر صاحب جاتے تھے۔

راستہ میں اسے یاد آیا کہ اس کا ملازم جو دیر تک سونے کا عادی تھا ایک دن کہنے لگا میری سمجھ میں نہیں آتا لوگ اتنی جلدی بستر کیوں چھوڑ دیتے ہیں، ارے زندگی کا مزہ تو دیر تک سونے میں ہے۔اور شیخ چاند نے اسے سمجھایا تھا ارے سونے سے کیا ملتا ہے۔زندگی سونے کے لئے تھوڑی ملی ہے۔مجھے دیکھ صبح جلدی اٹھ کر دکان کھولتا ہوں تو چائے پتی شکر خریدنے والوں کی بھیٹر لگ جاتی ہے کتنی کمائی ہو جاتی ہے جو دیر سے دکان کھولتے ہیں انھیں کچھ نہیں ملتا۔تھوڑی دیر بعد جب ڈاکٹر صاحب اس راستے پر آتے ہوئے دکھائی دئے تو شیخ چاند دوڑتے دوڑتے ان کے قریب آیا ڈاکٹر صاحب اچھلتے کودتے چلے جارہے تھے۔شیخ چاند نے بھی انہیں کی طرح جاگنگ شروع کر دی۔ان کے قریب پہنچ کر انھیں سلام کیا۔ڈاکٹر صاحب کے کلینک میں بھی بیوی بچوں کے علاج کے لئے وہ جاتا رہتا تھا۔اس لئے ڈاکٹر صاحب جانا پہچانا چہرہ دیکھ کر مسکرائے۔

شیخ چاند نے ڈاکٹر صاحب سے پوچھا ڈاکٹر صاحب!کیا آپ روزانہ سیر کے لئے نکلتے ہیں۔ڈاکٹر صاحب نے مختصر جواب دیا ہاں۔

شیخ چاند نے کہا آجکل صبح تو بڑی سردی ہوا کرتی ہے۔پھر ادھر ادھر کی باتوں کے بعد اس نے پوچھا۔ڈاکٹر صاحب!یہ بتائیے کبھی آپ کو زکام بھی ہوا ہے؟

ڈاکٹر صاحب نے کہا، ہاں، اکثر ہوتا رہتا ہے۔شیخ چاند نے پوچھا تب آپ کیا کرتے ہیں؟اب ڈاکٹر صاحب کا ماتھا ٹھنکا۔انھیں کچھ یاد آیا کہ شیخ چاند کچھ اسی قسم کا سوال ان سے اس سے پہلے بھی پوچھ چکا ہے۔انھوں نے اسے اپنی عینک کے اوپر سے اسے گھور کر دیکھا اور کہا، چھینکتا ہوں اور کیا؟

مفت میں دوائی کا نام معلوم کرنے کی اس کی ترکیب ناکام ہو گئی تو شیخ چاند نے دھیرے دھیرے پیچھے ہٹنے ہی میں خیریت سمجھی۔

شیخ چاند کو اچھے کھانوں کا بہت شوق تھا۔گھر میں اس کی چٹپٹے کھانوں کی خواہش پوری نہیں ہوتی تھی اسی لئے وہ جب مال لانے شہر جاتا تو کسی ہوٹل میں ضرور جاتا۔وہاں بھی کفایت اور سستے کے چکر میں کتنی ہی ہوٹلوں میں پوچھ تاچھ کرتا۔اکثر سستے ہوٹل ڈھونڈنے میں، رکشے سے سفر کرتے ہوئے، اتنی رقم خرچ کر بیٹھتا جس میں کسی اچھے ہوٹل میں کھانا کھایا جاسکتا تھا، مگر سستا کھانا کھا کر اسے عجیب کی خوشی ہوتی۔

ایک دن وہ شہر میں کسی مناسب ہوٹل کی تلاش میں بھٹک رہا تھا کہ اس کی نظر ایک ہوٹل کے سامنے لگے بورڈ پر پڑی جس پر لکھا تھا۔

آئیے، بِن داس کھائیے، پیسے کی کوئی چنتا نہیں، بِل آپ کو نہیں دینا ہے، وہ آپ کا پوتا دے گا۔

شیخ چاند بہت خوش ہوا اور اندر داخل ہو کر بیرے سے پوچھا یہ جو لکھا ہے کہیں مذاق تو نہیں۔

بالکل نہیں آپ جو کچھ کھائیں گے ہم اس کابل آپ کے پوتے ہی سے وصول کریں گے۔

شیخ چاند نے جو چیزیں زندگی میں کبھی نہ چکھی تھیں منگوائیں اور خوب سیر ہو کر کھایا۔جب وہ باہر نکلنے لگا تو بیرے نے اس سے کہا جناب بل تو دیتے جائیے۔

شیخ چاند نے کہا ارے!تم نے تو کہا تھا ہم اس کھانے کا بل آپ کے پوتے ہی سے وصول کریں گے۔

ہاں، ہاں بیرا بولا ہم آپ کا بل آپ سے تھوڑا ہی مانگ رہے ہیں، یہ تو آپ کے دادا جی کا بل ہے؟انھوں نے جو کھانا یہاں کھایا تھا، وہ تو آپ ہی کو دینا ہوگا نا۔یہ سن کر شیخ چاند نے اپنا سر تھام لیا۔

اسی طرح ایک مرتبہ جب وہ ایک بڑے شہر میں کھانے کی تلاش میں مختلف ہوٹلوں کے بورڈ پڑھتا جا رہا تھا، تو اس کی نظر ایک ہوٹل کے اندر دروازے پر پڑی جہاں ایک چھوٹا سا بورڈ لگا تھا اور اس پر لکھا تھا۔چالیس فیصد چھوٹ اور دوسرے دروازے پر ساٹھ فیصد چھوٹ کا بورڈ لگا تھا۔

شیخ چاند فوراً ساٹھ فی صد چھوٹ والے دروازے میں داخل ہو گیا۔جب وہ آگے بڑھا تو بہت خوش تھا کہ یہ ہوٹل ابھی تک اس کی نظر سے کیسے چھپا رہا۔اس نے سوچا اب وہ ہمیشہ یہیں آیا کرے گا، مگر یہ کیا!اس کے سامنے پھر دو دروازے تھے۔ایک پر لکھا تھا، اسّی فیصد چھوٹ اور دوسرے پر سوفیصد چھوٹ کا بورڈ نظر آیا۔شیخ چاند نے سوچا یہ ہوٹل تو کمال کا ہے پھر وہ تیز قدموں سے سو فیصد چھوٹ والے دروازے میں داخل ہو گیا اور آگے بڑھا۔تھوڑی دور جانے کے بعد شیخ چاند چکرا گیا۔پہلے تو اس کی سمجھ میں نہ آیا کہ وہ کہاں پہنچ گیا ہے، غور کیا تو پتہ چلا، وہ اسی ہوٹل کے سامنے والی سڑک پر کھڑا تھا جس میں داخل ہوا تھا۔

اب شیخ چاند کو وہاں سے اپنے گھر واپس جانے کی سوفیصد چھوٹ حاصل تھی۔

ابا جان بھی بچوں کی طرح کہانیاں سن کر ہنس رہے تھے کہ کس طرح ہم بھی ایسے ہی ننھے بچے بن جائیں۔نہ رہ سکے بول ہی اٹھے، بھئی ہمیں بھی ایک کہانی یاد ہے کہو تو سناؤں؟

آہا جی آہا۔ابا جان کو بھی کہانی یاد ہے ابا جان بھی کہانی سنائیں گے۔سنائیے ابا جان۔ابا جان سنائیے نا؟

ابا جان نے کہانی سنانی شروع کی،

کسی شہر میں ایک تھا بادشاہ

مگر بادشاہ تھا بہت ہی غریب

ہمارا تمہارا خدا بادشاہ

نہ آتا تھا کوئی اس کے قریب

بادشاہ اور غریب سب بچے سوچنے لگے کہ بادشاہ غریب بھی ہو سکتا ہے یا نہیں؟شاید ہوتا ہو اگلے زمانے میں ابا سنا رہے تھے۔

کئے ایک دن جمع اس نے فقیر

کھلائی انہیں سونے چاندی کے کھیر

فقیروں کو پھر جیب میں رکھ لیا

امیروں وزیروں سے کہنے لگا

کہ آؤ چلیں آج کھیلیں شکار

قلم اور کاغذ کی دیکھیں بہار

مگر ہے سمندر کا میدان تنگ

کرے کس طرح کوئی مچھر سے جنگ

تو چڑیا یہ بولی کہ اے بادشاہ

کروں گی میں اپنے چڑے کا بیاہ

مگر مچھ کو گھر میں بلاؤں گی میں

سمندر میں ہرگز نہ جاؤں گی میں

ابا جان نے ابھی اتنی ہی کہانی سنائی تھی کہ سب حیران ہو ہوکر ایک دوسرے کا منہ تکنے لگے۔بھائی جان سے رہا نہ گیا کہنے لگے، یہ تو عجیب بےمعنیٰ کہانی ہے جس کا سر نہ پیر

ابا جان بولے، کیوں بھئی کون سی مشکل بات ہے جو تمہاری سمجھ میں نہیں آئی

منجھلے بھائی نے کہا، سمجھ میں آتی ہے پتہ نہیں چلتا

یہ سن کر سب ہنس پڑے، خوب بھئی خوب۔سمجھ میں آتی ہے پتہ نہیں چلتا آپا نے کہا۔

ابا جان۔بادشاہ غریب تھا تو اس نے فقیروں کو بلا کر سونے چاندی کی کھیر کیسے کھلائی اور پھر ان کو جیب میں رکھ لیا مزا یہ کہ بادشاہ کے پاس کوئی آتا بھی نہیں تھا۔یہ امیر وزیر کہاں سے آ گئے۔شکار میں قلم اور کاغذ کی بہار کا کیا مطلب ہے اور پھر لطف یہ کہ سمندر کا میدان اور ایسا تنگ کہ وہاں مچھرے سے جنگ نہیں ہو سکتی۔پھر بیچ میں یہ بی چڑیا کہاں سے کود پڑیں جو اپنے چڈے کا بیاہ کرنے والی ہیں۔مگر مچھ کو اپنے گھونسلے میں بلاتی ہیں اور سمندر میں نہیں جانا چاہتیں۔

ننھی بولی، توبہ توبہ آپا جان نے تو بکھیڑا نکال دیا۔ایسی اچھی کہانی ابا جان کہہ رہے ہیں۔میری سمجھ میں تو سب کچھ آتا ہے۔سنائیے ابا جان۔پھر کیا ہوا؟

ابا جان نے کہا، بس ننھی میری باتوں کو سمجھتی ہے۔۔

سنی بات چڑیا کی گھوڑے نے جب

وہ بولا یہ کیا کر رہی ہے غضب

مرے پاس دال اور آٹا نہیں

تمہیں دال آٹے کا گھاٹا نہیں

یہ سنتے ہی کرسی سے بنیا اٹھا

کیا وار اٹھتے ہی تلوار کا

وہیں ایک مکھی کا پرکٹ گیا

جلا ہے کا ہاتھی پرے ہٹ گیا

یہاں سب بچے اتنا ہنسے کہ ہنسی بند ہونے میں نہ آتی تھی۔لیکن بھائی جان نے پھر اعتراض کیا، یہ کہانی تو کچھ اول جلول سی ہے

بھئی اب تو کچھ مزا آنے لگا ہے منجھلے بھائی نے کہا۔

خاک مزا آ رہا ہے ننھی نے کہا، تم تو سب کہانی کو بیچ میں کاٹ دیتے ہو۔ہاں ابا جان جلاہے کا ہاتھی ڈر کر پرے ہٹ گیا ہوگا تو پھر کیا ہوا؟

ابا نے کہا، ننھی اب بڑا تماشا ہوا کہ،

مچایا جو گیہوں کے انڈوں نے شور

کس کے انڈوں نے؟گیہوں کے تو کیا گیہوں کے بھی انڈے ہوتے ہیں؟

بھئی مجھے کیا معلوم کہانی بنانے والوں نے یہی لکھا ہے؟

یہ کہانی کس نے بنائی ہے۔

حفیظ صاحب نے

ابا اب میں سمجھا آگے سنائیے ابا جان آگے بڑھے۔

مچایا جو گیہوں کے انڈوں نے شور

لگا ناچنے سانپ کی دم پہ مور

کھڑا تھا وہیں پاس ہی ایک شیر

بہت سارے تھے اس کی جھولی میں بیر

کریلا بجانے لگا اٹھ کے بین

لئے شیر سے بیر چوہیا نے چھین

چوہیا نے شیر سے بیر چھین لئے۔جی ہاں بڑی زبردست چوہیا تھی نا۔اب بچوں کو معلوم ہوگیا تھا کہ ابا جان ہماری سمجھ آزمانے کے لئے کہانی سنا رہے ہیں۔

اور تو یہ کریلے نے بین اچھی بجائی امی جان ہنستے ہوئی بولیں۔ننھی بہت خفا ہو رہی تھی سلسلہ ٹوٹتا تھا تو اس کو برا معلوم ہوتا تھا۔ابا جی کہیے کہیے آگے کہیے آگے کہیے ابا جان۔۔۔

ابا جان نے کہا، بیٹی میں تو کہتا ہوں، یہ لوگ کہنے نہیں دیتے

ہاں کیا کہہ رہا تھا۔

لئے شیر سے بیر چوہیا نے چھین

یہ دیکھا تو پھر بادشاہ نے کہا

اری پیاری چڑیا ادھر کو تو آ

وہ آئی تو مونچھوں سے پکڑا اسے

ہوا کی کمندوں میں جکڑا اسے

بڑے بھائی جان نے قہقہہ مارا، ہہ ہہ ہا ہا لیجئے بادشاہ پھر آ گیا اور چڑیا آ گئی۔چڑیا بھی مونچھوں والی منجھلے بھائی بولے، ابا جی یہ ہوا کہ کمندیں کیا ہوتی ہیں ابا جان نے کہا، بیٹے کتابوں میں اسی طرح لکھا ہے، کمند ہوا چچا سعدی لکھ گئے ہیں۔

آپا نے پوچھا، ابا جی یہ سعدی کے نام کے ساتھ چچا کیوں لگا دیتے ہیں

مگر ننھی بہت بگڑ گئی تھی۔اس نے جواب کا وقت نہ دیا اور منہ بسورنے لگی اوں اوں کہانی ختم کیجئے واہ ساری کہانی خراب کردی ابا جان نے اس طرح کہانی ختم کی۔

غرض بادشاہ لاؤ لشکر کے ساتھ

چلا سیر کو ایک جھینگر کے ساتھ

مگر راہ میں چیونٹیاں آگئیں

چنے جس قدر تھے وہ سب کھا گئیں

بڑی بھاری اب تو لڑائی ہوئی

لڑائی میں گھر کی صفائی ہوئی

اکیلا وہاں رہ گیا بادشاہ

ہمارا تمہارا خدا بادشاہ

دو لڑکیاں سمندر کے کنارے ٹہل رہی تھیں۔ایک لڑکی چلائی وہ دیکھو سامنے سیپی پڑی ہے۔یہ سن کر دوسری لڑکی آگے بڑھی اور اس نے سیپی اٹھا لی۔

پہلی لڑکی بولیتم یہ سیپی نہیں لے سکتیں۔یہ میں نے پہلے دیکھی تھی۔اس لئے اس پر میرا حق ہے۔

لیکن اٹھائی تو میں نے ہے۔اس لئے یہ سیپی میری ہے۔دوسری لڑکی نے کہا۔

دونوں لڑنے لگیں۔ایک نے تھپڑ مارا۔دوسری نے لات ٹکائی۔ابھی وہ لڑ ہی رہی تھیں کہ ادھر سے ایک آدمی گزرا۔کہنے لگا کیا بات ہے؟کیوں لڑکی ہو؟

دیکھئے، آپ ہی انصاف کیجئے۔یہ سیپی میں نے دیکھی تھی۔اس لئے یہ میری ہے۔پہلی لڑکی بولی۔

لیکن اٹھائی تو میں نے تھی۔دوسری جلدی سے بولی۔

اس آدمی نے کہا مجھے سیپی دکھاؤ میں ابھی فیصلہ کئے دیتا ہوں۔

لڑکی نے سیپی اس کو دے دی۔اس نے سیپی کے دو ٹکڑے کئے تو اس کے اندر سے موتی نکلا۔اس نے موتی اپنی جیب میں رکھ لیا اور بولا دیکھو بھئی، ایک لڑکی نے سیپی کو دیکھا، دوسری نے اٹھا لیا۔اس لئے اس پر دونوں کا حق ہے۔لو، ایک ٹکڑا تم لے لو اور ایک تم۔

یہ کہہ کر وہ آدمی ہنستا ہوا چلا گیا۔لڑکیاں ہاتھ ملتی رہ گئیں۔

گرمیوں کی چھٹیاں ہونے والی تھیں، ہم سب چھٹی کلاس پاس کر چکے تھے اور بہت خوش تھے کہ آخرکار اس چھوٹے سے کمرے سے ہماری جان چھوٹ جائےگی اور ہم ایک بڑی کلاس میں جا کر کھل کر سانس لے سکیں گے، لیکن ساتھ ہی ہمیں اپنی ہر دل عزیز ٹیچر رومانہ کو الوداع کہنے کا بھی افسوس تھا۔

لائبہ نے تجویز پیش کی کیوں نہ ہم سب پیسے اکھٹا کر کے ان کےلئے کوئی یادگار تحفہ خرید لیں۔

ارے واہ یہ تو بہت اچھا آئیڈیا ہے ہم سب کلاس فیلوز ایک ساتھ چلائیں، ابھی لائبہ نے کچھ اور کہنے کے لئے منہ کھولا ہی تھا کہ پیلی تانیہ ایک دم سامنے آ گئی اور جلدی سے بولی میرے لئے یہ کچھ مشکل نہیں میرے گھر کے پاس ہی شاپنگ مال ہے اور میں نے وہاں ایک شیشے کی چیزوں کی بڑی اچھی شاپ دیکھی ہے وہاں سے کوئی بھی شیشے کا گلدان خرید کر لا سکتی ہوں۔

اس کا نام تو تانیہ تھا لیکن اس کےکپڑے ہمیشہ استری کے بغیر ہوتے اور سفید یونی فارم پیلا پیلا رہتا تھا اسی لئے ہم نے اس کا نام پیلی تانیہ رکھ چھوڑا تھا۔

لائبہ نے ناک سکوڑتے ہوئے پیلی تانیہ کی طرف دیکھا اور منہ بنا کر بولی ہنہ۔ہمیں تمہاری ضرورت نہیں تم ہمارے کول ( ) گروپ میں شامل کیسے ہو گئیں، تمہارا لایا ہوا تحفہ کول گروپ کی پسند نہیں ہو سکتا۔

پیلی شرمندگی سے سرخ ہو گئی اور خاموشی سے اپنی سیٹ پر واپس چلی گئی، مجھے اس وقت پیلی پر بہت ترس آیا لیکن خاموش رہی کیونکہ لائبہ جو کول گروپ کی لیڈر تھی مجھے اپنے گروپ سے باہر کر سکتی تھی۔

پیلی ایک غریب علاقے میں رہتی تھی اس کی امی اسکول میں صفائی کا کام کرتی تھیں اس لئے اسکول کی پرنسپل نے ان کی بیٹی یعنی تانیہ کو اس امیر اسکول میں پڑھنے کی اجازت دے دی تھی۔پیلی کے بہت سارے بہن بھائی تھے جو اس سے چھوٹے تھے، پیلی کے ابو کا ایکسیڈنٹ ہو گیا تھا اور وہ کوئی کام کرنے کے قابل نہیں تھے،مجھے یہ ساری باتیں اس لئے معلوم تھیں کیونکہ اسکول میں کام کرنے سے پہلے اس کی امی ہمارے گھر صفائی کا کام کرتی تھیں اور امی کی سفارش پر ہی انہیں ہمارے اسکول میں نوکری ملی تھی۔

میری امی غریبوں سے بڑی ہمدردی کرتی ہیں مجھے بھی ہمیشہ سمجھاتی تھیں پیلی سے اچھی طرح پیش آیا کرو لیکن مجھے وہ بلکل اچھی نہیں لگتی تھی۔اسکول میں اس کے نمبر ہر سبجیکٹ میں مجھ سے زیادہ جو آتے تھے، اگرچہ میں بہت کوشش کرتی کہ پیلی کے ساتھ نرمی کا برتاؤ کروں لیکن اس کا چہرہ دیکھتے ہی میرا دل چاہتا اس کے بال کھینچ کر بھاگ جاؤں جو ہمیشہ ایک بدرنگے سے ربن سے بندھے رہتے تھے۔

لائبہ نے اپنے سلیقے سے بنے بالوں کی پونی کو جھلاتے ہوئے کہا کل تمام کلاس فیلوز گھر سے پیسے لے کر آئیں، میں ان سب لڑکیوں کے نام تجویز کروں گی جو اسکول کی چھٹی کے بعد تحفہ خریدنے جائیں گی۔۔۔میں نے کلاس ٹیچر مس رومانہ سے پہلے ہی اجازت لے لی ہے۔

اگلے دن اسکول کی چھٹی کے بعد ہم پانچ گروپ ممبرز اسکول کے قریب واقع شاپنگ مال کے باہر ایک گفٹ شاپ پہنچیں۔بڑی تلاش کے بعد ایک نازک سا شیشے کا گلدان ہم سب کو بہت پسند آ گیا اس پر شیشے کی پھولوں کی پتیاں الگ سے لگی ہوئی تھیں اور ان پر بہت پیارا ہرا رنگ پینٹ ہوا تھا جو گلابی اور سنہرے رنگوں سے مل کر اور بھی اچھا لگ رہا تھا۔

میرا دل چاہا کہ یہ گلدان میں لے لوں ابھی سوچ ہی رہی تھی کہ لائبہ نے اسے دکاندار کو دیتے ہوئے ہدایت کی اسے ڈبے میں رکھ دیں لیکن ابھی پیک نہ کریں ہم اپنی سب ساتھیوں کو دکھا کر خود پیک کریں گے۔دکان دار نے اسے ایک بڑے گتے کے ڈبے میں رکھا اور رنگین ریپر اور ربن کی تھیلی لائبہ کو تھماتے ہوئے کہا یہ سامان اس کی پیکنگ کے لئے ہے۔لائبہ نے ڈبہ مجھے دے دیا اور بولی اسے تم اپنے لاکر میں رکھ دینا، ہم کل تمام کلاس کو دکھا کر پیک کر کے مس رومانہ کو تحفے میں دیں گے۔

میں نے خوشی خوشی سر ہلایا، کول گروپ کی لیڈر نے یہ ذمہ داری مجھے دی تھی، میں بہت فخر محسوس کر رہی تھی، اسکول واپس آ کر تحفے کو لاکر میں رکھتے ہوئے میرا دل چاہا کہ ایک بار پھر اس خوب صورت گلدان کو دیکھوں میں نے چپکے سے ڈبے سے گلدان نکالا اور اس کی پتیوں کو چھو کر دیکھنے لگی لیکن وہ تو بہت ہی نازک تھیں ایک دم ٹوٹ کر میرے ہاتھ میں آ گئیں، ارے یہ کیسے ہو گیا، اس اچانک نقصان پر دھچکے سے سن سی ہو گئی، مجھے بہت ڈر لگ رہا تھا جب سب کو معلوم ہوگا کہ میں نے گلدان توڑ دیا تو سب سہلیا ں اپنے گروپ سے نکال دیں گی اور اتنا مہنگا تحفہ دوبارہ کیسے خریدوں گی۔

میں نے چپکے سے اسے واپس لاکر میں رکھ دیا اور خاموشی سے اپنی سیٹ پر جا کربیٹھ گئی۔۔۔میں نے ادھر ادھر دیکھا سب باتوں میں لگے تھے کسی نے مجھے نہیں دیکھا تھا۔

اگلی صبح جیسے ہی میں اسکول پہنچی لائبہ نے مجھے دیکھ لیا اور دور ہی سے بولی اوہ علینہ!میں تمہارا ہی انتظار کر رہی تھی، لاؤ!وہ تحفہ اپنے لاکر سےلے آؤ ہم اسے سب کلاس فیلوز کو دکھاتے ہیں۔

میں بہت پریشان تھی لیکن اس کی بات ماننے کے سوا کوئی چارہ نہ تھا۔لائبہ نے کلاس کی سب لڑکیوں کے سامنے گلدان ڈبے سے نکالا۔

ارے!یہ کیا ہوا یہ پھول کیسے ٹوٹ گیا؟وہ ایکدم غصہ سے چلائی۔

علینہ!اس نے میری طرف انگلی کا اشارہ کرتے ہوئے کہا

تم بتاؤ یہ کیسے ٹوٹا، اسے تمہاری حفاظت میں رکھنے کو دیا گیا تھا۔

میں گڑ بڑا گئی، سب کی سوالیہ نظریں میری طرف ہی تھیں۔

میری کچھ سمجھ میں نہیں آ رہا تھا کہ کیابہانہ بناؤں۔لائبہ اور ساری لڑکیاں مجھے برا بھلا کہنے لگیں کہ اچانک پیلی تانیہ سامنے آ گئی اور بولی ہم اس گلدان کی جگہ نیا گلدان لے لیں گے تم لوگوں کو علینہ کو نہیں ڈانٹنا چاہیے۔

لائبہ نے جل کر کہا اور اس کے لئے پیسےکہاں سے آئیں گے اتنا مہنگا گلدان ہم دوبارہ نہیں خرید سکتے، اب علینہ کو اپنے پاس سے سارے پیسے دے کر تحفہ خریدنا ہوگا۔

میں تانیہ کا منہ دیکھنے لگی، میں تو اپنی امی کو نہیں بتا سکتی وہ مجھے بہت ڈانٹیں گی میری آنکھوں میں آنسو آ گئے۔

لائبہ اور میری ساری دوستیں کندھے اچکاتی یہ کہہ کر چلی گئیں ہم کچھ نہیں جانتے تم کو کل نیا گلدان لانا ہوگا ورنہ ٹیچر رومانہ سے تمہاری شکایت کریں گے اور تمہیں کول گروپ سے بھی نکال دیا جائےگا۔

اب میں اور تانیہ وہاں رہ گئی تھیں، اس نے مجھے تسلی دیتے ہوئے کہا۔میرے پاس کچھ پیسے ہیں جو میں نے سپورٹس کے جوتے خریدنے کے لئے جمع کیے ہیں مجھے امید ہے ان پیسوں میں اچھا سا گلدان آ جائےگا، کوئی بات نہیں میں پرانے جوتوں میں ہی گزارہ کر لوں گی۔

میں ہکا بکا تانیہ کی طرف دیکھنے لگی حیرت اور شرمندگی سے مجھ سے اس کا شکریہ تک ادا نہیں کیا گیا، میں نے آگے بڑھ کر اسےگلے لگا لیا آج وہ مجھے اجلی تانیہ لگ رہی تھی۔

میری امی ٹھیک کہتی ہیں تانیہ ایک حقیقی دوست کہلانے کے لائق ہے جس نے مشکل وقت میں میرا ساتھ نہیں چھوڑا۔

میرا بیٹا۔۔۔میرا دل بہت گھبرا رہا ہے۔

تم نہ ہی جاؤ تو بہتر ہے۔

میں بچہ نہیں ہوں۔۔۔میرے سب دوست جا رہے ہیں۔اس نے بددلی سے اپنی نیلی شرٹ بستر پر پٹخی۔

براہ مہربانی امی۔۔۔

اب وہ منتوں پر اتر آیا تھا۔

آخرکار امی ڈھیروں نصیحتوں کے ساتھ مان گئیں، جو اس نے کان سے سن کر دوسرے سے نکال دیں۔یا ہو۔۔۔اس نے اجازت مل جانے پر خوشی سے بھر پور اپنے دوست کو علامتی میسج بھیجا تھا۔

اگلے کچھ گھنٹے میں وہ اپنے دوستوں کے ساتھ خوبصورت پہاڑوں کے دامن کی طرف رواں دواں تھا۔

اس نےسٹیٹس اپ لوڈ کیا تھا،

جیسے ڈھیروں کمنٹس اس کی فیس بک دال پر موجود تھے۔وہ پریوں کی اس وادی میں ایک لمبے سفر کے بعد اتر آئے تھے۔ڈوبتے سورج کا منظر انتہائی حسین تھا۔یہاں اس پہاڑ کے دامن میں میری ایک کلاسک فوٹو بنا۔

ارسل نے اپنے دوست احمد کو بے تکلفی سے اپنا ارادہ بتایا۔ڈوبتا سورج عین اس کے سر پر تھا اس نے بازو پھیلائے آنکھیں بند کیں۔۔۔

ویسے یہ جگہ خطرناک ہے۔پیچھے کھائی ہے۔سوچ لو۔

کوئی بات نہیں یار۔۔۔وقت ضائع نہ کر۔ارسل نے جلدی دکھائی سے کہا۔

اچھا ٹھیک ہے۔تم تیار ہو۔احمد کی آواز آئی۔

کیمرہ ہوا میں لہرایا۔لمحے کے ہزارویں حصے میں ارسل کے قدم لڑکھڑائے تھے۔

اس نے اپنے آپ کو سنبھالنے کی کوشش کی، وہ نیچے سے نیچے گرتا جا رہا تھا، تصویر کھنچ چکی تھی۔سورج ڈوب چکا تھا، ارسل کہیں نہیں تھا، احمد کا دل حلق تک آ گیا۔

سورج ڈوب چکا تھا۔۔۔ارسل کہیں نہیں تھا۔۔۔اس نے آنکھیں کھولنے کی کوشش کی۔مگر اب بہت دیر ہو چکی تھی، اس کی روح فرشتوں کے پروں پر تھی۔

گھر کے کباڑ خانے میں بلیوں کی کانفرنس ہو رہی تھی۔تمام بلیاں اس طرح ایک گول دائرے میں بیٹھی تھیں جیسے کسی گول میز کانفرنس میں شرکت کر رہی ہوں۔بیٹھنے سے پہلے ان سب نے اپنی اپنی دم سے اپنی جگہ بھی صاف کی تھی۔لکڑی کی ایک ٹوٹی کرسی پر اس وقت ایک بوڑھی بلی بیٹھی تھی۔یہ بی حجّن تھی۔تمام بلیاں اسے اسی نام سے پکارتی تھیں کیونکہ اس کے متعلق مشہور تھا کہ نو سو چوہے کھانے کے بعد حج کو گئی تھی۔

اچانک اس نے اپنا بازو اٹھا کر مُکے کی شکل میں لہرایا اور بلند آواز میں بولی یہ تو تم سب کو معلوم ہی ہے کہ ہم یہاں کس لیے جمع ہوئے ہیں۔اس گھر کے رہنے والے اب ہم پر ظلم کرنے لگے ہیں کسی کی دم پر پاؤں رکھ دیتے ہیں تو کسی پر لکڑی یا پتھر اٹھا مارتے ہیں۔ایک زمانہ تھا جب اس گھر پر چوہوں کی حکومت تھی۔ہر طرف چوہے ہی چوہے تھے۔باورچی خانے کے ہر کونے میں چوہے، گھر کی الماریوں میں چوہے، کھانے پینے کی چیزوں میں چوہے۔یہاں تک کہ سوتے وقت ان لوگوں کے بستروں میں گھر کر چوہے لحافوں کے مزے بھی لیا کرتے تھے۔آخر جب گھر والے بالکل ہی تنگ آگئے تو انہوں نے ایک بلی پالنے کی سوچی۔اس کام پر منے میاں کو لگایا گیا۔منے میاں ایک گلی میں سے گزرے۔اس گلی میں ایک ٹوٹا پھوٹا مکان تھا جس میں میں اپنی ماں کے ساتھ رہتی تھی۔منے میاں کی نظر مجھ پر پڑی تو جھٹ مجھے اٹھا لیا۔میں بہت گھبرائی مگر کیا کرسکتی تھی۔ابھی بہت چھوٹی تھی نہ پنجے مار سکتی تھی نہ بھاگ سکتی تھی۔منے میاں مجھے اس گھر میں لے آئے اور میں نے یہاں چوہوں کا ایک لشکر عظیم دیکھا۔اتنی بڑی فوج کو دیکھ کر میں گھبرا گئی کیونکہ ابھی تو میں دودھ پیتی بچی تھی۔میں بھلا کیا چوہے کھاتی۔پھر بھی اتنا ہوا کہ میری آواز سن کر چوہے ادھر سے ادھر بھاگ جاتے اور بلوں میں سے منہ نکال نکال کر مجھے دیکھتے رہتے۔رفتہ رفتہ میں بڑی ہوتی گئی اور چوہوں کا شکار کرنے لگی۔اب تو چوہے مجھ سے خوب ڈرنے لگے۔ایک دن کیا ہوا، مجھے دیکھ کر بلی کے دو تین بچے اور اس گھر میں آکر رہنے لگے۔اب تو روز بروز ہماری تعداد بڑھنے لگی اور چوہوں کی تعداد کم ہونے اب ہم اس گھر میں خوب اچھل کود مچانے لگے۔ہماری تعداد بڑھتی ہی چلی گئی۔پہلے پہل تو گھر کے لوگ خوش ہوتے رہے کیونکہ چوہے غائب ہوتے جارہے تھے اور ان کو ہماری وجہ سے بہت سکون ہوگیا تھا۔جب ہماری تعداد بہت زیادہ ہوگئی تو ہم نے رہنے کے لئے اس کباڑخانے کو چن لیا۔رات کو یہاں رہنے لگے اور دن میں سارے گھر میں اچھلتے کودتے پھرتے۔دن یونہی گزرتے رہے۔ہماری تعداد بڑھ رہی تھی۔آخر ایک دن ہم نے چوہوں کی فوج کا مکمل طور پر صفایا کردیا، اب گھر میں کوئی چوہا باقی نہ بچا تھا۔

جس دن اس گھر کا آخری چوہا بھی ہماری خوراک بن گیا تو ہم نے اس گھر کے اسی کمرے میں جشن منایا اس جشن میں ہم نے اپنے بچوں کی آپس میں شادیاں کردیں اس دن ہماری خوشی کا کوئی ٹھکانا نہ رہا۔پھر ایسا کہ ہماری تعداد اور بھی بڑھ گئی اور اب یہ اضافہ ہی ہمارے لئے مصیبت بن گیا ہے۔گھر والے کھانے کی تمام چیزیں تالوں میں رکھتے ہیں ہمیں کچھ کھانے کو نہیں دیتے۔اگر کبھی اتفاق سے کھانے کی کوئی چیز ہم میں سے کسی کے ہاتھ لگ جائے تو اسے لکڑیوں سے پیٹا جاتا ہے یا دم سے پکڑ کر ہوا میں جھلایا جاتا ہے۔ان گھر والوں کے اس ظلم کے خلاف آج ہم سب یہاں اکٹھے ہوئے ہیں۔پچھلے دنوں ہم نے فیصلہ کیا تھا کہ اگر یہ لوگ ہمیں کھانے کو کچھ نہیں دیتے تو نہ سہی ہم خود کھانے کی چیزیں حاصل کریں گے۔اس فیصلے کے بعد ہم گھر کی چیزوں پر ٹوٹ پڑے تھے اور خوب جی بھر کر چیزیں کھائیں تھیں، لیکن نتیجہ کیا نکلا۔کسی کی ٹانگ توڑ دی گئی تو کسی کو بوری میں بند کر کے دریا پار چھوڑ دیا گیا۔مس بھوری تم کھڑی ہو جاؤ اور سب کو چل کے دکھاؤ

ایک بھوری بلی اٹھ کھڑی ہوئی اور ان سب کو چل کر دکھایا۔اس کی ایک ٹانگ ٹوٹی ہوئی تھی اور وہ بری طرح لنگڑا رہی تھی۔

اس کا قصور صرف اتنا تھا کہ اس نے دودھ کی دیگچی میں سے دو تین گھونٹ دودھ پی لیا تھا۔اسی وقت منے میاں ادھر آنکلے۔انہوں نے لکڑی اٹھائی اور اس کی ٹانگوں پر دے ماری۔کتنے احسان فراموش ہیں یہ انسان اور ان کے بچے یہ ہمارے اس احسان کو بالکل ہی بھول گئے ہیں، جو ہم نے چوہوں کو کھا کر ان پر کیا ہے، یہ وہ دن بھول گئے جب اس گھر میں ہر طرف چوہے ہی چوہے ہوتے تھے اور ان کی راتوں کی نیند حرام ہوچکی تھی۔سوتے میں چوہے ان کے اوپر اچھلتے کودتے تھے۔آج ہم نے انہیں ان سے چھٹکارا دلا دیا ہے تو انہوں نے ہم سے آنکھیں پھیر لیں آخر کس لیے۔صرف اس لئے کہ ہمارے بچے بہت ہوگئے ہیں، لیکن خود ان کے کتنے بچے ہیں۔سارے گھر میں بچے ہی بچے بھرے پڑے ہیں۔آخر ہمیں بھی بچوں سے اتنی ہی محبت ہے جتنی کہ انہیں۔پھر یہ کیوں ہماری جان کے دشمن بن گئے ہیں اور کیا تم سب کو معلوم ہے کہ گھر والوں نے ہمارے خلاف ایک ہی ترکیب سوچی ہے۔بی حجّن یہ کہہ کر خاموش ہوگئی اور تمام بلیوں کو غور سے دیکھنے لگی۔وہ سب ایک ساتھ بول اٹھیں

نئی ترکیب، آخر وہ کیا ہے اور ہمیں اس کا پتا کیوں نہیں چلا۔

یہ کل رات کی بات ہے، تم سب کو تو سونے کی پڑی رہتی ہے، صرف میں جاگ کر اللہ اللہ کر رہی تھی کہ میرے کانوں میں منے کے ابا کی آواز پڑی وہ کہہ رہے تھے ان بلیوں نے تو ناک میں دم کر رکھا ہے۔اب ہم گھر میں شکاری کتا پالیں گے جو ان سب بلیوں کو بھگا دے گا یا چٹ کر جائے گا۔

کیا؟سب بلیاں خوف سے چلا اٹھیں۔ان کی آنکھوں میں خوف سما گیا اور وہ تھرتھرکانپنے لگیں۔

کانپنے اور ڈرنے سے کچھ نہیں ہوگا۔میں تو کہتی ہوں، اس سے پہلے کہ اس گھر میں کتا آئے، گھر کی ساری چیزوں کو درہم برہم کردو، الٹ پلٹ دو۔ہر طرف تباہی مچا دو۔تمہارے ساتھ آج تک جو ناانصافیاں ہوئی ہیں اورؤ ہو رہی ہیں، ان کا انتقام لو۔

لیکن اس کا کیا فائدہ۔ایک عقل مند بلے نے کہا۔ہم نے اس گھر کا برسوں نمک کھایا ہے، ہم نمک حرامی نہیں کریں گے۔

ہاں ہاں، ہم نمک حرامی نہیں کریں گے۔

تو پھر اس گھر سے نکلنے کے لئے تیار ہوجاؤ۔بی حجّن نے کہا۔

ہاں ہم اس گھر سے چلے جائیں گے لیکن نمک حرامی نہیں کریں گے۔

اسی وقت گھر میں کتے کے بھونکنے کی آواز آئی۔آواز اسی طرف بڑھتی آرہی تھی۔ان کے رنگ اڑ گئے وہ سب تھرتھر کانپنے لگیں۔

لو، آخر وہ کتّا لے ہی آئے۔

اچانک دروازہ کھلا اور ایک خوفناک شکل کا کتّا ان کی طرف جھپٹا۔تما بلیاں بدحواسی کے عالم میں ادھر بھاگنے لگیں۔وہ دیوار پھلانگ کر گلی میں کود رہی تھیں۔سب سے آخر میں بی حجّن دیوار پر چڑھنے میں کامیاب ہوئی۔وہ منے سے بولی جو کتے کی زنجیر تھامے ہوئے تھا منے میاں ہم تو جارہے ہیں، لیکن ایک دن آئے گا جب تمہیں اس برے سلوک کا افسوس ہوگا۔اچھا خدا حافظ

بھائی!اتنی بہت سی ساری رنگ برنگی پتنگوں کا کیا کریں گے؟

سعدیہ نے حیرانی سے اپنے بھائی اسد سے پوچھا۔

کیا کروں گا؟یہ کیسا بے تکا سوال ہے؟اڑاؤں گا اور کیا کروں گا اور اس بار تم دیکھنا میں فرحان سے پتنگ بازی کے مقابلے میں ہی جیتوں گا۔

یہ تو آپ ہر بار کہتے ہیں لیکن فرحان بھائی آپ کو ہمیشہ مات دے دیتے ہیں۔ویسے بھی بھائی ہار جیت تو کھیل کا حصہ ہے، اسے دل پر نہیں لینا چاہئے بس کھیل سے لطف اندوز ہونا چاہئے

ہاں ہاں ٹھیک ہے اب اتنی بڑی بڑی باتیں مت کرو اور میرے لیے چائے بنا کر لاؤ

آپ کو تو سمجھانا ہی بیکار ہے بھائی!سعدیہ پیر پٹختی ہوئی چھت سے نیچے چلی گئی۔

کچھ بھی ہو جائے اس بار تو مقابلہ میں ہی جیتوں گا۔

اسد نے مضبوط لہجے میں کہا۔

فرحان اور اسد جگری دوست تھے لیکن سال میں جب بھی پتنگوں کا موسم آتا ان دونوں کے درمیان ایک جنگ سے چھڑ جاتی۔دونوں دوست حریف بن جاتے، جو دوسرے کی پتنگ زیادہ مرتبہ کاٹتا وہی اس مقابلے کا فاتح ہوتا۔تین چار سال سے یہ مقابلہ مسلسل فرحان جیت رہا تھا۔اب اسد نے اس مقابلے کو جیتنا اپنی انا کا مسئلہ بنا لیا تھا۔وہ کسی بھی صورت اس بار یہ مقابلہ جیتنا چاہتا تھا اور اس نے جیت حاصل کرنے کے اپنی تیاری مکمل کر لی تھی۔اس بار اسد نے اپنا کہا درست کر دکھایا اور پہلے دن ہی اسد نے فرحان کی دس پتنگیں کاٹ کر فرحان کو چاروں شانے چت کر دیا۔فرحان کو یقین نہیں آرہا تھا کہ وہ اتنے برے طریقے سے کیسے ہار گیا جب کہ وہ جانتا تھا کہ وہ اسد سے کئی گُنا بہتر پتنگ باز ہے۔لیکن اس نے پھر بھی اپنی ہار کھلے دل سے تسلیم کی اور اسد کو مبارکباد دی۔

اسد اپنی جیت پر بہت خوش تھا۔اس نے ناممکن کو ممکن کر دکھایا تھا۔

دیکھا سعد یہ میں اپنا کہا درست کر دکھایا ناں۔کیا تم مجھے مبارک باد نہیں دوگی؟

سوچ رہی ہوں مبارکباد دوں یا افسوس کا اظہار کروں اسد بھائی!

افسوس کس لیے؟

اسد نے حیرت سے پوچھا

افسوس اس لیے کہ آپ کی جیت نے آپ ہی کے دو معصوم کبوتروں کی جان لے لی ہے۔یہ برابر والوں کی چھت پر تڑپ رہے تھے وہ دے کر گئے ہیں۔

اپنے کبوتروں کا برا حال دیکھ کر اسد آب دیدہ ہوگیا اور کہنے لگا

کاش میں جیتنے کے لئے دھاتی ڈور کا استعمال نہ کرتا تو میرے معصوم کبوتر آج زندہ ہوتے

بادشاہ اور ملکہ بہت دنوں بعد دوسرے ملکوں کی سیر کر کے واپس اپنے محل میں آئے تھے اس لیے ان کے آنے سے پورے محل میں خوشی کی لہر دوڑ گئی۔تینوں شہزادے سلطان، ارسلان، رضوان اور ان کی چھوٹی بہن شہزادی سلطانہ سب بہت خوش تھے۔

وہ چاروں بھائی بہن بادشاہ اور ملکہ کے ساتھ نہ جا سکے تھے۔بادشاہ اور ملکہ کے محل سے چلے جانے سے وہ اداس ہوگئے تھے کیوں کہ وہ انھیں بہت یاد آتے تھے۔ان سے جدائی کے دن انہوں نے بڑی مشکل سے کاٹے تھے۔

بادشاہ اور ملکہ چہروں سے کچھ پریشان نظر آ رہے تھے۔شہزادی سلطانہ تو چھوٹی تھی، اس لیے ان کی پریشانی کی طرف اس کا دھیان ہی نہیں گیا۔وہ ان تحفوں کو دیکھ دیکھ کر خوش ہونے لگی جو بادشاہ اور ملکہ اس کے لیے دوسرے ملکوں سے لائے تھے۔مگر تینوں شہزادے چونکہ بڑے تھے اس لیے انہوں نے بادشاہ اور ملکہ کی پریشانی بھانپ لی تھی۔انھیں اس بات پر بھی حیرانی تھی کہ دونوں نے اپنی ایک ایک آنکھ بند کر رکھی تھی، اور ایک ہی آنکھ سے ادھر ادھر دیکھ رہے تھے۔

ان کی پریشانی اور ایک بند آنکھ دیکھ کر بڑے شہزادے سلطان نے پوچھا۔ابّا حضور۔نصیب دشمناں طبیعت تو کہیں نا ساز نہیں۔آپ کچھ پریشان نظر آتے ہیں۔آپ نے اور امی حضور نے اپنی ایک ایک آنکھ بند کر رکھی ہے۔کوئی تنکا یا پتنگا وغیرہ تو نہیں پڑ گیا ہے۔حکم ہو تو ہم نکال دیں؟۔

بادشاہ نے دوسری آنکھ بھی کھولتے ہوئے اداسی سے جواب دیا۔شہزادے ہم کچھ نہیں بہت پریشان ہیں۔واپسی کے سفر کے دوران جانے کیا بات ہوگئی ہے کہ ہمیں اور آپ کی امی کو ایک ایک کے دو دو نظر آنے لگے ہیں۔اس وقت ہمارے سامنے تم چاروں کھڑے ہو مگر ہمیں آٹھ نظر آرہے ہو۔ملکہ بھی ایک نہیں دو دو دکھائی دے رہی ہیں۔ایک آنکھ بند کر لیں تو ٹھیک نظر آتا ہے۔

ملکہ نے بھی اپنی دوسری آنکھ کھول لی تھی۔وہ بولی۔میری بھی یہ ہی حالت ہے۔میں بھی اپنی دونوں آنکھوں سے اس وقت چھ شہزادوں، دو شہزادیوں اور دو بادشاہ سلامتوں کو دیکھ رہی ہوں۔ایک آنکھ سے دیکھوں تو ایک ایک ہی نظر آتے ہیں۔

چاروں بچے یہ بات سن کر گھبرا گئے اور پریشانی کے عالم میں ایک دوسرے کو دیکھنے لگے۔بادشاہ نے ان کی گھبراہٹ محسوس کر لی۔وہ اس بات پر بہت خوش تھا کہ اس کے بچے اپنے ماں باپ سے بہت محبّت کرتے ہیں اور اسی لیے ان کی تکلیف کا سن کر پریشان ہوگئے ہیں۔انھیں تسلی دینے کی خاطر اس نے کہا۔فکر کی بات نہیں۔جب ہم ایک آنکھ بند کر کے دیکھتے ہیں تو ہمیں ہر چیز پھر ایک ہی نظر آتی ہے۔ہم ایک آنکھ سے ہی دیکھتے دیکھتے زندگی گزار لیں گے۔

منجھلے شہزادے ارسلان نے جلدی سے ایک کنیز کو بھیج کر شاہی طبیب کو بلوا لیا۔شاہی طبیب نے بادشاہ اور ملکہ کا تفصیلی معائینہ کر کے مایوسی سے سر ہلا دیا اور بولا۔ایک ایک کے دو دو دکھائی دینے والی اس بیماری کا کوئی علاج میرے پاس نہیں ہے۔میں نے اس بیماری کے بارے میں اپنے بزرگوں سے سن رکھا ہے۔بادشاہ سلامت اور ملکہ صاحبہ صرف اسی صورت میں ٹھیک ہوسکتے ہیں کہ جادو کے پہاڑ کی چوٹی پر لگے عجیب و غریب رنگ برنگے درختوں سے سیب توڑ کر لائے جائیں اور انہیں کھلا دیے جائیں۔اس کے علاوہ کوئی علاج کارگر ثابت نہیں ہوگا۔مگر اس جادو کے پہاڑ پر پہنچنا آسان کام نہیں۔ایک بہت بڑا اور خوفناک شیر پہاڑ والے راستے کی پہرے داری کرتا ہے اور بڑے بڑے خطرناک پرندے پہاڑ پر منڈلاتے رہتے ہیں۔

بڑا شہزادہ سلطان بولا۔کوئی بات نہیں۔ہم تینوں جادو کے پہاڑ پر سے سیب لائیں گے۔ہم سے اپنے ابّا حضور اور امی حضور کی پریشانی دیکھی نہیں جاتی۔

اس وقت بادشاہ کی دونوں آنکھیں کھلی ہوئی تھیں۔اس نے تینوں شہزادوں کو دیکھتے ہوئے گھبرا کر کہا۔اگر تم چھ کے چھ چلے گئے تو محل کی تنہائی ہمیں کاٹنے کو دوڑے گی۔

چھوٹے شہزادے رضوان نے مسکرا کر کہا۔ابّا حضور۔آپ فکر نہ کریں۔ہم صرف تین ہی جائیں گے۔بقیہ تین کو محل میں ہی چھوڑ جائیں گے۔

اگلے روز وہ تینوں شہزادے اپنے سفر پر روانہ ہوگئے۔وہ چلنے لگے تو شہزادی سلطانہ بھی ضد کرنے لگی کہ وہ بھی ان کے ساتھ جائے گی۔اسے بڑی مشکلوں سے منا کر روکا گیا۔راستہ واقعی بہت پر خطر تھا۔پھر بارشیں بھی شروع ہوگئی تھیں۔اس وجہ سے ان کا سفر اور بھی دشوار ہوگیا تھا۔گھنے جنگلوں سے ہوتے ہوئے، دریاؤں کو عبور کرتے ہوئے وہ ایک بستی میں پہنچے۔

بارشوں نے ہر طرف تباہی مچا دی تھی اور گھروں کو شدید نقصان پہنچایا تھا۔بستی میں انہوں نے دیکھا کہ ایک بوڑھی عورت اپنے ٹوٹے ہوئے مکان کی مرمت کر رہی ہے۔بستی کا کوئی شخص بھی اس کی مدد نہیں کر رہا تھا کیونکہ وہ بھی اپنے اپنے مکانوں کی مرمت کے کاموں میں لگے ہوئے تھے جو موسلا دھار بارش کی وجہ سے ٹوٹ پھوٹ گئے تھے۔اس بوڑھی عورت کو مٹی کی اینٹیں اور گارا خود اٹھا اٹھا کر لانا پڑ رہا تھا۔

شہزادوں کو یہ دیکھ کر بہت افسوس ہوا۔وہ اپنے گھوڑوں سے اترے اور اس بوڑھی عورت کو ایک طرف بٹھا کر اس کے گھر کی مرمت میں مصروف ہوگئے۔وہ بوڑھی عورت ان کی ہمدردی دیکھ کر بہت خوش ہوئی اور انھیں دعائیں دینے لگی۔

شام تک بہت سارا کام ہو چکا تھا اور مکان کی تھوڑی سی مرمت باقی تھی۔شہزادوں نے ارادہ کیا کہ باقی کام کل کریں گے۔انہوں نے بوڑھی عورت کو اشرفیوں سے بھری تھیلی بھی دی اور اس سے درخواست کی کہ وہ ان کے کھانے پینے کا انتظام کرے اور انھیں اپنے گھر میں رات گزارنے دے۔

بوڑھی عورت بہت غریب تھی، اشرفیاں دیکھ کر خوش ہوگئی اور ان کے ٹھہرنے کا بندوبست کر کے ان کے لیے کھانا تیار کرنے لگی۔

کھانے کے بعد اس نے شہزادوں کے بارے میں دریافت کیا کہ وہ کون ہیں اور کہاں جا رہے ہیں۔شہزادوں نے اسے بتایا کہ وہ اس ملک کے شہزادے ہیں۔ان کے ماں باپ کو کسی پراسرار بیماری کی وجہ سے ایک ایک کے دو دو نظر آنے لگے ہیں اس لیے وہ جادو کے پہاڑ پر سے سیب لینے جا رہے ہیں تاکہ انھیں کھا کر ان کے ماں باپ کو ٹھیک طرح نظر آنے لگے۔

ان کی بات سن کر وہ عورت سوچ میں پڑ گئی اور کچھ دیر خاموش رہنے کے بعد بولی شہزادے ہونے کے باوجود تم نے مجھ غریب اور بوڑھی عورت کی مدد کی میں تمہاری بہت شکر گزار ہوں۔تم تینوں بہت نیک اور رحم دل شہزادے ہو۔میں اس جادو کے پہاڑ کے متعلق جانتی ہوں۔اس کی خاصیت یہ ہے کہ جو بھی اس پر چڑھنے کی کوشش کرتا ہے، اس کے قدم پہاڑ پر جم جاتے ہیں۔وہ کتنا ہی زور لگا لے اپنے قدم آگے نہیں بڑھا سکتا۔بس ایسا ہی لگتا ہے جیسے اس کے پاؤں کسی نے جکڑ لیے ہیں۔پھر اس پر چڑھنے والے راستے پر ایک شیر بھی ہوتا ہے۔جب اس انسان کے پاؤں پہاڑ سے چپک جاتے ہیں تو وہ شیر اس پر حملہ کر کے اسے ہڑپ کر جاتا ہے۔

یہ بات سن کر شہزادے پریشان ہوگئے۔شہزادہ عرفان نے کہا یہ تو بڑی مشکل ہوگئی ہے۔جب ہمارے قدم ہی چپک جائیں گے تو ہم اس خونخوار شیر کا کیسے مقابلہ کریں گےاور پہاڑ کی چوٹی پر کیسے پہنچیں گے؟

تم لوگوں کو پریشان ہونے کی ضرورت نہیں ہے۔تم نے میری مدد کی ہے میں تمہاری مدد کروں گی۔بوڑھی عورت نے کہا۔اب تم لوگ کھانا کھا کر آرام کرو۔کل اپنے سفر پر روانہ ہوجانا۔

مشقت کا کام کرنے کی وجہ سے تینوں شہزادے بہت تھک گئے تھے۔کھانا کھا کر جو وہ لمبی تان کر سوئے ہیں تو انہوں نے دوسرے روز کی ہی خبر لی تھی۔اگلے دن انھوں نے جلدی جلدی مکان کا بقیہ کام نمٹایا۔

کام مکمل ہوگیا تو بوڑھی عورت نے اپنا صندوق کھول کر اس میں سے سرخ رنگ کے جوتے، ایک جال اور ایک سنہرا تیر نکال کر انھیں دیا اور کہا۔بہت پہلے میں ایک پری کے گھر خادمہ کا کام کرتی تھی۔وہ بہت اچھی پری تھی اور میرا بہت خیال رکھتی تھی۔جب اس کا دل جادو کی مختلف چیزوں سے بھر جاتا تھا تو وہ انھیں پھینکتی نہیں تھی بلکہ مجھے دے دیا کرتی تھی۔صندوق میں موجود یہ چیزیں اس ہی نے مجھے دی تھیں۔جب تم لوگ پہاڑ کے نزدیک پہنچو گے تو تمہیں اس کے پاس ایک شیر ملے گا۔وہ پہاڑ پر چڑھنے والے راستے کا نگران ہے اور بہت خونخوار ہے۔جب وہ تم پر حملہ کرنے کے لیے جھپٹے تو تم اس پر یہ جادو کا جال پھینک دینا، یہ جال اس کو اپنی لپیٹ میں لے لے گا۔تم وہاں آسمان پر بہت بڑے بڑے اور خوفناک پرندے بھی دیکھو گے۔یہ پرندے اسی پہاڑ پر منڈلاتے رہتے ہیں اور ان رنگ برنگے درختوں کے سیب ان کی غذا ہیں۔یہ کسی کو ان کے پاس پھٹکنے بھی نہیں دیتے ہیں۔تم اس جادو کے تیر کو ان کی جانب پھینک دینا یہ بجلی کی سی تیزی کے ساتھ ان سب کا ایک ایک کر کے خاتمہ کر کے دوبارہ تمہارے پاس آجائے گا۔جب ان خوفناک پرندوں کا خاتمہ ہو جائے تو پھر تم میں سے کوئی ایک یہ جادو کے جوتے پہن کر پہاڑ پر چڑھ جائے۔ان کے پہننے سے اس کے قدم پہاڑ سے نہیں چپکیں گے۔پہاڑ کی چوٹی پر بہت سارے درخت لگے ہونگے۔ان کے پتے رنگ برنگے ہونگے۔وہ سیب ان ہی پودوں میں لگتا ہے۔مجھے امید نہیں کہ کوئی سیب تمہیں وہاں ملے کیونکہ وہ پرندے انھیں چٹ کر جاتے ہیں۔بہرحال کوشش کرلینے میں کوئی حرج نہیں۔

بوڑھی عورت کی اس بات نے انھیں تھوڑا سا پریشان کر دیا تھا کہ پرندے ان سیبوں کا صفایا کردیتے ہیں اور ہوسکتا ہے انھیں وہاں کوئی سیب نہ ملے۔بہرحال انہوں نے تمام چیزیں لے کر اس بوڑھی عورت کا شکریہ ادا کیا اور دوبارہ اپنے سفر پر روانہ ہوگئے۔

ان کے گھوڑے آرام کرنے کی وجہ سے تازہ دم ہوگئے تھے اس لیے وہ جلد ہی منزل مقصود پر پہنچ گئے۔جیسے ہی وہ اس پراسرار پہاڑ کے نزدیک پہنچے، ان کے کانوں میں شیر کے دھاڑنے کی آواز آئی۔پھر انہوں نے دیکھا کہ ایک بہت بڑا شیر دوڑتا ہوا ان لوگوں کی جانب آ رہا ہے۔

شہزادہ ارسلان نے جلدی سے جادو کا جال نکالا اور شیر کی طرف اچھال دیا۔جال اڑتا ہوا گیا اور شیر پر جا گرا اور اسے اپنی لپیٹ میں لے لیا۔شیر بے بس ہوگیا اور تیز آواز میں دھاڑتے ہوئے جال سے نکلنے کی جدوجہد کرنے لگا۔

عین اسی وقت انھیں اپنے سروں کے اوپر پروں کے پھڑپھڑانے کی آوازیں سنائی دیں۔انہوں نے اوپر دیکھا۔کیا دیکھتے ہیں کہ بہت سارے دیو قامت پرندے خوفناک آوازوں میں چیختے ہوئے ان کے سروں پر منڈلا رہے ہیں اور ان پر جھپٹنے کی فکر میں ہیں۔

سب سے چھوٹے شہزادے رضوان نے جادو کا سنہرا تیر نکالا اور ان پرندوں کی جانب اچھال دیا۔ایک بجلی سی کڑکی اور جادو کا تیر برق رفتاری سے آسمان پر اڑتے ہوئے پرندوں کی جانب لپکا اور پل کے پل میں ایک کے بعد ایک ان کا خاتمہ کر کے دوبارہ شہزادہ رضوان کے پاس آگیا۔

راستہ صاف دیکھ کر بڑے شہزادے سلطان نے بوڑھی عورت کے دیے ہوئے جادو کے جوتے پہنے اور بھاگ کر پہاڑ پر چڑھ گیا۔وہاں اس نے رنگ برنگے درخت دیکھے جو قطار در قطار نظر آرہے تھے مگر اسے بہت مایوسی ہوئی، ان پر سیب نہیں لگے ہوئے تھے۔

اسے بوڑھی عورت کی بات سچ لگی۔ان پرندوں نے سارے سیب کھا لیے تھے۔شہزادہ سلطان نے سوچا کہ ان کا یہاں آنا تو بے سود ہی رہا۔نا امیدی کے عالم میں اس نے ہر درخت کا جائزہ لینا شروع کردیا۔بہت ڈھونڈنے کے بعد اسے ایک درخت میں ایک سیب نظر آ ہی گیا۔وہ گھنے پتوں میں چھپا ہوا تھا اس لیے پرندوں کو نظر نہ آسکا تھا۔شہزادہ سلطان نے اسی کو غنیمت جانا اور اسے توڑ کر اپنی جیب میں رکھ لیا اور بھاگ کر پہاڑ پر سے اتر کر اپنے بھائیوں کے پاس آگیا۔

اس نے اپنے دونوں بھائیوں کو بتا دیا تھا کہ اسے صرف ایک ہی سیب ملا ہے۔وہ بھی بہت افسوس کرنے لگے۔جب وہ واپسی کے لیے مڑے تو شیر نے گڑگڑا کر کہا۔مجھے آزاد کر دو۔میں وعدہ کرتا ہوں تمہیں کوئی نقصان نہیں پہنچاؤں گا۔

شہزادوں کو اس پر رحم آگیا۔انہوں نے اسے آزاد کردیا اور وہ بھاگ کر پہاڑ پر چڑھ کر نظروں سے غائب ہو گیا۔شہزادہ ارسلان نے جادو کے جال کو بھی اپنے تھیلے میں رکھ لیا اور پھر تینوں شہزادے واپسی کے سفر پر روانہ ہوگئے۔

وہ سب سے پہلے بوڑھی عورت کے گھر گئے اور جوتے، تیر اور جال کو اس کے حوالے کر کے اس کا شکریہ ادا کیا۔شہزادوں نے اسے بہت ساری اشرفیاں بھی دیں جنہیں پا کر بوڑھی عورت خوش ہوگئی۔

ایک رات اور ایک دن کے سفر کے بعد تینوں شہزادے خیریت سے محل پہنچ گئے۔ملکہ انھیں دیکھ کر خوش ہوگئی۔اس کی دونوں آنکھیں کھلی ہوئی تھیں۔اس نے کہا۔میں بہت خوش ہوں۔میرے چھ کے چھ شہزادے گھر لوٹ آئے ہیں۔

بادشاہ کی ایک آنکھ بند تھی۔وہ حیرت سے بولا۔پیاری ملکہ ایک آنکھ بند کر کے دیکھو۔شہزادے تو تین ہی ہیں۔

ملکہ شہزادوں کے صحیح سلامت لوٹ آنے پر بہت خوش تھی اس لیے بادشاہ کی بات سن کر ہنس پڑی اور اپنی ایک آنکھ کو ہاتھ سے ڈھانپ کر شہزادوں کو دیکھنے لگی۔شہزادہ سلطان اداسی سے بولا۔امی حضور۔وہاں درخت سے ہمیں صرف ایک ہی سیب ملا ہے۔

کوئی بات نہیں۔یہ سیب بادشاہ سلامت کھا لیں گے۔میں تو محل ہی میں رہتی ہوں۔مجھے دو نظر آئیں یا چار۔کوئی فرق نہیں پڑتا۔تمھارے ابّا حضور کو تو دربار لگانا پڑتا ہے۔حکومت کے کام چلانے کے لیے سب لوگوں سے ملنا پڑتا ہے۔وہ سیب کھا کر ٹھیک ہوجائیں تو بہتر ہے۔

نہیں ملکہ۔ہم اتنے خود غرض نہیں ہیں کہ ہماری آنکھیں تو ٹھیک ہوجائیں اور ہماری پیاری ملکہ کو ایک ایک کے دو دو نظر آئیں۔ہم یہ سیب نہیں کھائیں گے۔

اسی وقت شہزادی سلطانہ وہاں آگئی۔اسے دیکھ کر ملکہ بولی۔نہ آپ کی نہ میری۔یہ سیب کون کھائے گا۔اس کا فیصلہ ہماری بیٹی کرے گی۔یہ کہہ کر ملکہ نے شہزادی سلطانہ کو ساری کہانی سنا دی۔

شہزادی سلطانہ یہ سن کر ذرا بھی پریشان نہیں ہوئی کہ اس کے بھائیوں کو صرف ایک ہی سیب ملا ہے۔وہ آگے بڑھی، اپنے ایک بھائی کے ہاتھ سے سیب لیا پھر دوسرے بھائی کی کمر میں اڑسا ہوا خنجر نکالا اور سیب کے دو ٹکڑے کر کے ایک بادشاہ کو اور دوسرا ملکہ کو تھما دیا۔دونوں نے جیسے ہی سیب کھایا دونوں کی آنکھیں بالکل ٹھیک ہوگئیں۔

پیاری ملکہ۔ہمیں دونوں آنکھوں سے سب ایک ایک نظر آ رہے ہیں۔بادشاہ نے خوشی بھری آواز میں کہا۔

اور بادشاہ سلامت مجھے بھی۔ملکہ چہک کر بولی۔الله کا شکر ہے یہ سب میری عقل مند شہزادی کی وجہ سے ہوا ہے۔

شہزادہ سلطان نے کہا۔سیب کو آدھا آدھا کر کے کھلانے کی ترکیب تو ہم میں سے بھی کسی کے ذہن میں نہیں آئی تھی۔ماشا الله۔ہماری بہن تو بہت عقلمند ہے۔

ہم بہت خوش نصیب ہیں۔الله نے ہمیں بہادر شہزادوں اور عقلمند شہزادی سے نوازا ہے۔بادشاہ نے کہا۔

اپنی تعریف سن کر شہزادی سلطانہ خوش ہوگئی ادر شہزادہ سلطان کا ہاتھ پکڑ کر بولی۔چلیں اب اسی بات پر مجھے اپنے گھوڑے پر بٹھا کر میدان کا ایک لمبا چکر دلوا کر لائیں۔

اس خوشی میں ہم بھی اپنی بہن کے ساتھ باہر گھومنے جائیں گے۔شہزادہ رضوان نے شہزادہ ارسلان کو دیکھتے ہوئے ہنس کر کہا۔اور پھر وہ سب باہر نکل گئے۔بادشاہ اور ملکہ انھیں مسکرا کر جاتا ہوا دیکھنے لگے۔

بچے جب مل بیٹھتے ہیں تو کوئی نہ کوئی کھیل ضرور شروع ہو جاتا ہے۔خواہ کوئی ملک ہو یا کوئی موسم، بچوں کو کھیلنے سے باز نہیں رکھا جا سکتا۔کچھ کھیل ایسے ہوتے ہیں جو کمروں میں کھیلے جاتے ہیں اور کچھ میدانی کھیل ہوتے ہیں۔آپ بھی بہت سے کھیل کھیلے ہوں گے۔آپ کی تفریح کے لئے کچھ اور کھیل بتائے جاتے ہیں۔ہو سکتا ہے کہ یہ آپ کے لئے بالکل نئے ہوں۔ایسی صورت میں آپ اور آپ کے ساتھی بہت لطف اندوز ہوں گے۔اندھا مداری

یہ کھیل بہت دلچسپ اور آسان ہے۔گھر کے اندر یا باہر کھیلا جاسکتا ہے۔یورپ میں بچے اس کھیل کو بہت شوق سے کھیلتے ہیں۔اس کھیل میں ایک بچے کی آنکھوں پر پٹّی باندھ دی جاتی ہے اور اس کے ہاتھ میں ایک ڈنڈا تھما دیا جاتا ہے، جسے مداری کا ڈنڈا کہا جاتا ہے۔باقی سب بچے انگلیاں پکڑ کر مداری کے گرد حلقہ بنا کر ناچتے ہیں اور کوئی سا گیت گاتے ہیں۔مداری اپنا ڈنڈا کسی بچے کی طرف کرتا ہے تو وہ بچہ حلقے کے اندر آکر ڈنڈے کا دوسرا سرا تھام لیتا ہے۔اب مداری مونہہ سے تین بار بکری کے ممیانے، بلی کے میاؤں میاؤں کرنے یا کتے کے بھونکنے کی آواز نکالتا ہے، ڈنڈے کے دوسرے سرے پر لڑکا اس آواز کی نقل اتارتا ہے اور مداری اندازہ لگاتا ہے کہ دوسری طرف کون لڑکا ہے۔اگر اس کا اندازہ ٹھیک ہو تو مداری حلقے میں چلا جاتا ہے اور دوسرا لڑکا مداری بن جاتا ہے۔نہیں تو بچے پھر حلقے میں ناچنے اور گانے لگتے ہیں اور مداری پھر کسی بچے کو بلاتا ہے۔ہر بار مداری مختلف جانوروں کی آوازیں نکالتا ہے۔ایک بات کا دھیان رکھیں کہ ڈنڈا زیادہ لمبا یا نوکیلا نہ ہو کیوں کہ مداری کی آنکھیں بند ہوتی ہیں اور یہ ڈنڈا کسی کے مونہہ یا آنکھ پر لگ سکتا ہے۔اندھیرے میں مچھلی پکڑنا یہ کھیل چین میں بہت کھیلا جاتا ہے۔ہر بچہ اپنا نام کسی مچھلی کے نام پر رکھ لیتا ہے۔اب ایک کھلاڑی کو مچھیرا چن لیا جاتا ہے اور اس کی آنکھوں پر پٹی باندھ دی جاتی ہے۔مچھیرا ایک ہی جگہ پر کھڑا رہتا ہے۔اس کے گرد اندھیرا سمندر ہے، جس میں مختلف ناموں کی مچھلیاں تیر رہی ہیں۔مچھیرا کھڑا ہے۔مچھلیاں آتی ہیں اور اسے چھوکر نکل جاتی ہیں۔مچھیرا انہیں پکڑنے کی کوشش کرتا ہے۔اگر کوئی مچھلی اس کے ہاتھ لگ جائے تو وہ اس کا نام پکارتا ہے۔اگر مچھلی کہتی ہے غلط تو وہ اسے چھوڑ دیتا ہے اور پھر اندھیرے میں ٹٹولنے لگتا ہے اگر مچھلی ٹھیک پکڑی جائے تو مچھلی پٹی باندھ کر مچھیرا بن جاتی ہے اور مچھیرا مچھلی بن کر اندھیرے سمندر میں تیرنے لگتا ہے۔سوم منگل یہ میدان کھیل گیند سے کھیلا جاتا ہے اور بچوں میں بہت چستی پیدا کرتا ہے۔اس کھیل کے لئے کم ازکم سات بچے ہونے چاہئیں۔اگر بچے سات سے زیادہ ہوں تو کھیل کا نام سوم منگل کی بجائے جنوری، فروری ہو جاتا ہے۔کھیلنے والے بچوں کو اگر وہ سات ہوں تو ہفتے کے ساتھ دنوں کے نام دیئے جاتے ہیں۔اگر سات سے زیادہ ہوں تو مہینوں کے نام دے دیئے جاتے ہیں۔اب سوم ایک نرم ربڑ کی گیند لے کر اسے سامنے کی دیوار پر پھینکتا ہے اور باقی بچے اس کے گرد گیند کو پکڑنے کے لئے تیار کھڑے رہتے ہیں۔لیکن دیوار سے ٹکرا کر آنے والی گیند صرف وہی بچہ دبوچےگا جس کا نام سوم گیند پھینکتے وقت پکارے گا۔جس لڑکے کا نام لیا گیا ہے اگر وہ گیند کو پکڑ لیتا ہے تو وہ کسی اور لڑکے کا نام لے کر گیند کو دیوار سے ٹکرائےگا۔اگر وہ گیند نہیں پکڑ سکا تو سوم ہی گیند کو پکڑ کر باقی لڑکوں میں سے، جو اب سب بھاگ گئے ہوں گے، کسی ایک کو گیند کا نشانہ بنانے کی کوشش کرےگا۔اگر وہ کسی کو نشانہ بنا لیتا ہے تو سب لڑکے واپس آ جائیں گے اور پھر سوم کسی لرکے کا نام پکار کر گیند دیوار پر مارے گا۔لیکن اگر وہ نشانہ نہیں لگا سکا تو وہ گیند چھوڑ دے گا اور منگل گیند سے کھیل شروع کرےگا۔جو بچہ تین بار گیند کا نشانہ بن جائے وہ آؤٹ سمجھا جائےگا۔مسکراہٹ یہ انتہائی پرلطف کھیل جرمنی کے بچوں میں بہت مقبول ہے۔اس سے اجنبی بچے بھی بہت جلد ایک دوسرے کے دوست بن جاتے ہیں۔اس کھیل میں سب بچے ایک دائرے میں کھڑے ہو جاتے ہیں۔یا بیٹھ جاتے ہیں۔وہ سب نہایت سنجیدہ اور گمبھیر شکلیں بنا لیتے ہیں۔اب ایک کھلاڑی مسکرانا شروع کر دیتا ہے۔کچھ دیر بعد وہ اپے مونہہ پر ہاتھ پھیر کر مسکراہٹ اتارتا ہے اور اپنے سامنے بیٹھے ہوئے کسی کھلاڑی کے مونہہ پر دے مارتا ہے۔وہ خود سنجیدہ ہو جاتا ہے۔اب جس بچے پر مسکراہٹ پھینکی گئی ہے اس کا فرض ہے کہ وہ مسکرانے لگے اور کچھ دیر بعد چہرے سے مسکراہٹ اتارکر کسی اور بچے کی طرف پھینک دے اور یہ سلسلہ اس وقت تک چلتا ہے جب تک صرف ایک کھلاڑی باقی رہ جائے۔اس کھیل کا ضروری اصول یہ ہے کہ صرف وہی کھلاڑی مسکرائے جس کی طرف مسکراہٹ پھینکی جائے۔اگر کوئی اور کھلاڑی ہنسے یا مسکرائےگا تو اسے دائرے سے خارج کر دیا جائےگا۔اس میں بچوں کے لئے ہنسی ضبط کرنا اور اسی دم سنجیدہ ہو جانا بہت مشکل بات ہے اور دیکھنے والے بھی اس کھیل سے خوب لطف اٹھاتے ہیں۔ہنسی کا کھیل اس کھیل میں کمرے کے درمیان ایک پردہ لٹکا دیا جاتا ہے۔بچے دوبرابر کی ٹولیاں بنا لیتے ہیں۔ایک ٹولی پردے کے ایک طرف اور دوسری پردے کے دوسری طرف کھڑی ہو جاتی ہے۔ایک ٹولی کا ہر کھلاڑی باری باری زور سے ہنستا ہے۔اگر پردے کے دوسری طرف کے بچے اس کو پہچان لیں تو وہ بچہ بھی ان کی طرف چلا جاتا ہے، نہ پہچان سکیں تو اس سے اگلا بچہ ہنستا ہے۔اس طرح ایک ٹولی ہنستی اور دوسری پہچانتی ہے۔بچے مصنوعی ہنسی ہنسنے کی کوشش کرتے ہیں۔ٹولیوں کے بچے اس طرح کم اور بڑھتے رہتے ہیں جو ٹولی دوسری طرف کے سب چوں کو ساتھ ملا لے وہ جیت جاتی ہے اس کھیل میں بچے ایک دوسرے کو بہت اچھی طرح پہچان جاتے ہیں۔اس کھیل کا نام ہے کون ہنسا؟۔چوہا بلی یہ ایک آسان اور پرلطف کھیل ہے جسے چھوٹے بچے بڑی دلچسپی سے کھیلتے ہیں۔اس کھیل میں بچے دو برابر کی ٹولیوں میں بٹ کر آمنے سامنے بیٹھ جاتے ہیں۔بیچ میں کافی جگہ کھلی رہ جاتی ہے۔اب دونوں ٹولیوں میں سے ایک ایک بچہ بیچ میں آ جاتا ہے۔دونوں کی آنکھوں پر ہٹی باندھ دی جاتی ہے۔ایک بچہ چوہا ہوتا ہے اور دوسرا بلی۔بلی ایک سرے سے اور چوہا دوسرے سرے سے چلتا ہے۔بلی کا کام چوہے کو پکڑنا ہے دونوں ٹولیاں اپنے ساتھی کو بتاتی جاتی ہیں کہ وہ داہنی طرف ہو جائے، آگے ہوجائے یا بائیں طرف ہوجائے، تاکہ وہ بلی کے ہاتھ سے بچ سکے اور بلی اسے پکڑ نہ سکے۔خوب جوش و خروش کا مظاہرہ ہوتا ہے۔اگر بلی چوہے کو پکڑ لے تو مخالف پارٹی کا ایک رکن کم ہو جاتا ہے اور وہ ایک اور چوہا پیش کرتی ہے۔اگر بلی ہار جائے تو جیتنے والی پارٹی بلی اور ہارنے والی پارٹی چوہا بھیجتی ہے۔اس طرح یہ دلچسپ کھیل کافی دیر تک چلتا ہے۔ریچھ آیا

یہ اسکاٹ لینڈ کا ایک دلچسپ کھیل ہے جسے کھلے میدان یا مکان میں کھیلا جاتا ہے جہاں چھپنے کے لئے کافی جگہ ہو۔اس کھیل میں ایک بچے کو ریچھ بنایا جاتا ہے۔اسے کہیں چھپ جانے کی اجازت ہے۔باقی بچے اس کی طرف نہیں دیکھتے۔پچاس یا سو تک گنتی کے بعد سب بچے اپنے گھر سے ریچھ کو تلاش کرنے نکلتے ہیں۔جو بچہ پہلے کہیں ریچھ کو دیکھ لیتا ہے وہ شور مچا دیتا ہے ریچھ آیا، ریچھ آیا اور سب بچے گھر کی طرف بھاگتے ہیں۔ریچھ ان کا پیچھا کرتا ہے۔جو بچہ گھر نہ لوٹ سکے اور پکڑا جائے وہ بھی ریچھ بن جاتا ہے۔اب دو ریچھ چھپنے جاتے ہیں اور باقی بچے انہیں تلاش کرتے ہیں۔اس طرح ریچھوں کی تعداد بڑھتی جاتی ہے۔کئی بار صرف ایک بچہ ہی تلاش کرنے والا رہ جاتا ہے اور سب ریچھ اسے گھیر لیتے ہیں۔یہ ضروری نہیں کہ سب ریچھ ہی پیچھا کرنے کے لئے نکلیں۔اگر تھوڑے بچے رہ جائیں تو ریچھ بھی تھوڑے ہی باہر نکلتے ہیں۔جب کوئی بچہ نہ رہے تو سب ریچھ اپنی پناہ گاہوں سے باہر نکلتے ہیں اور کھیل دوبارہ شروع ہو جاتا ہے۔شرط یہ ہے کہ بچے ایک ہی بار میں تھک نہ گئے ہوں، کیوں کہ اس کھیل میں بہت ورزش ہوتی ہے اور بچے اتنے تھک جاتے ہیں کہ ان میں ریچھ آیا، ریچھ آیا کی آوازیں لگانے کا دم بھی باقی نہیں رہتا۔

ایک شریف آدمی نے نہایت شوق سے گھر کے پاس ایک چھوٹا سا باغ لگا رکھا تھا جسے وہ ہر روز اپنے ہاتھ سے سینچتا۔ایک دن وہ کہیں باہر گیا ہوا تھا کہ اس کا چھوٹا لڑکا ہاتھ میں آری لیے باغ کی سیر کو نکلا اور اس نے آری کو آزماتے آزماتے ایک سب سے اچھا درخت کاٹ دیا۔

شام کو باپ نے آکر باغ کو دیکھا تو اس درخت کو کٹا ہوا پا کر بہت غصے ہوا اور ہر ایک سے پوچھنے لگا کہ یہ درخت کس نے کاٹا ہے۔

اتنے میں بیٹا بھی آگیا۔باپ نے اس سے پوچھا تو اس نے صاف کہہ دیا۔آپ ناراض تو ہوں گے مگر میں جھوٹ نہ بولوں گا۔یہ درخت میں نے ہی کاٹا ہے۔

باغ کا شوقین باپ یا تو اتنا غصے ہو رہا تھا یا اس نے نہایت خوشی سے بیٹے کو گود میں اٹھا لیا اور کہا۔بیٹا مجھے تمہاری سچائی سے اتنی خوشی ہوئی کہ درخت کٹ جانے کا رنج اس کے سامنے کوئی چیز نہیں۔شاباش!اسی طرح ہمیشہ سچ بولا کرنا۔

باپ کے اس معاف کر دینے اور شاباش دینے کا لڑکے کے دل پر اتنا اثر ہوا کہ اس نے عمر بھر کبھی جھوٹ نہ بولا۔ہوتے ہوتے اس کی سچائی سارے شہر میں مشہور ہو گئی۔

اس لڑکے کا نام جارج واشنگٹن تھا۔جس نے امریکہ کو آزاد کرایا اور وہی اس بہت بڑے ملک کا سب سے پہلا صدر چنا گیا۔امریکہ کے صدر مقام کا نام بھی اسی لڑکے کے نام پر لکھا گیا ہے۔

علی زے ایک بہت پیاری بچی ہے۔اس کے پاس ایک گڑیا ہے۔دیکھنے کے لائق۔علی زے اپنی گڑیا سے بہت پیار کرتی ہے۔ایک دن اس نے سوچا کیوں نہ میں اپنی گڑیا کی شادی کردوں۔کل جمعہ ہے۔جمعے کا دن اچھا رہےگا۔سب سے پہلے علی زے اپنی آپا کے پاس گئی اور بولی

آپا!کل میری گڑیا کی شادی ہے۔آپ ضرور آئیے۔

آپا نے کہا میں ضرور آتی مگر کل تو مجھے سچ مچ ایک شادی میں جانا ہے۔

علی زے کے دونوں بھائی علی اور باچھو جب اسکول سے آئے تو علی زے نے ان سے کہا کل میری گڑیا کی شادی ہے۔آپ دونوں ضرور آئیے۔

دونوں خوب ہنسے۔بولے بھئی، کل تو ہم کرکٹ کھیلنے جا رہے ہیں۔

علی زے نے اپنی سہیلیوں ربیعہ اور مریم سے کہا۔وہ دونوں جمعہ کو اپنی خالہ کے گھر جا رہی تھیں۔

پھر علی زے نے سوچا، چھوٹے شایان کو بلاؤں۔شایان علی زے کا خالہ زاد بھائی تھا اور دوست بھی تھا۔مگر شایان اس وقت گھر پر نہیں تھا۔

اب تو علی زے بہت پریشان ہوئی۔مگر کیا کرتی۔صبح صبح اٹھ بیٹھی۔اپنے تمام کھلونے سجائے۔گڑیا کو اچھے اچھے کپڑے پہنائے اور خود ہی اپنی گڑیا کی شادی میں شامل ہو گئی۔

تھوڑی دیر بعد کیا دیکھتی ہے کہ اس کی گڑیا کی شادی میں بہت سے مہمان آ رہے ہیں۔بھالو، طوطا، گرگٹ، جھینگر اور جگنو میاں۔یہ سب تحفے بھی لائے تھے۔بھالو کے خالو بھی آئے ہوئے تھے۔وہ ایک بہت خوبصورت صندوق لائے تھے۔گرگٹ بندے لایا تھا جو ہلانے سے چمکتے تھے اور تو اور جھینگر گڑیا کے لئے دو شالہ لایا تھا اور طوطا وہ اپنا پوتا ساتھ لایا تھا اور گڑیا کے لئے ایک چھوٹی سی بندوق لایا تھا۔رہے جگنو میاں، تو ان کی کیا بات تھی۔وہ چمک چمک کر گڑیا کے چاروں طرف ناچ رہے تھے اور گا رہے تھے۔

علی زہے بہت خوش ہوئی۔ساری اداسی غائب ہو گئی۔کیسی اچھی شادی ہو رہی تھی۔یکایک دروازہ زور سے کھلا۔علی زے کی آنکھ کھل گئی۔آپا، دونوں بھائی، ربیعہ مریم سب لوگ آ گئے تھے۔ان سب کے ہاتھوں میں اپنے اپنے تحفے تھے۔آپا نے کہا

دیکھو، میں ان سب کو لے کر آئی ہوں جن کو تم بلانا چاہتی تھیں۔تھوڑی دیر ضرور ہو گئی۔یہ لو میں تمہاری گڑیا کے لئے صندوق لائی ہوں۔

بھیا بولے اور میں بندوق، یہ چھوٹی سی۔

چھوٹے بھائی نے کہایہ لو بندے، ہلانے سے چمکتے ہیں۔

ربیعہ اور مریم بولیں ہم تمہاری گڑیا کے لئے دوشالہ لائے ہیں۔اتنے میں شایان بھاگتا ہوا آیا اور اس کے پاس ایک چھوٹی سی لالٹین تھی وہ گڑیا کے چاروں طرف ناچ ناچ کر گانے لگا

علی زے نے گڑیا کی شادی رچائی

شادی کی دعوت سب کو کھلائی

بھالو کا خالو صندوق لایا

طوطے کا پوتا بندوق لایا

جھینگر کی اماں نے بھیجا دوشالہ

بندے لے آیا گرگٹ بے چارہ

علی زے نے گڑیا کی شادی رچائی

یارے بچو!آج میں آپ کو اپنے موجودہ دیس نیوزی لینڈ کی ایک لوک کہانی سناتی ہوں جو یہاں کے قومی پرندے کیوی سے متعلق ہے۔آپ نے یا آپ کے امی ابو نے وہ اشتہار شائد سنا ہو جس میں سوال کیا جاتا ہے۔پیارے پچو کیوی کیا ہے؟اور پھر جواب دیا جاتا ہے کہ کیوی ایک پرندہ ہے جو پالش کی ڈبیہ پر رہتا ہے۔

نہیں بھئی، کیوی ہے تو پرندہ مگر پا لش کی ڈبیہ پر نہیں بلکہ نیو زی لینڈ کے جنگلوں میں رہتا ہے یہ جانوروں کی سب سے قدیم نسل سے تعلق رکھتا ہے اوریہ واحد پرندہ ہے جو اڑ نہیں سکتا کیونکہ اس کے پر ہی نہیں ہوتے اس کے باوجود پرندہ کہلاتا ہے، اس کے علاوہ اس کی کئی اور باتیں عام پرندوں سے مختلف ہیں یعنی یہ رات کے وقت کھانا پینا تلاش کرنے نکلتا ہے اکثر قومی شاہراہ پر بھی نکل آتا ہے اور تیز رفتار کاروں کا نشانہ بن جاتا ہے جس کی وجہ سے اس کی نسل اور بھی تیزی سے معدوم ہوتی جا رہی ہے۔اس کے علاوہ اس کا انڈا اس کے قد کی مناسبت سے بہت بڑا ہوتا ہے اور اکثر انڈے دیتے ہوئے بھی مادہ کی جان چلی جاتی ہے اس وجہ سے بھی یہ تعداد میں بہت ہی کم رہ گئے ہیں اور اگر ان کی دیکھ بھال نہ کی گئی تو اگلی نسل ان کو دیکھ بھی نہیں سکےگی۔

خیر یہ تو تھا کیوی کا مختصر تعارف اب آتے ہیں اس لوک کہانی کی طرف جس کا ذکر میں نے شروع میں کیا تھا۔

ایک دن تنی مہوٹہ یعنی جنگل کا دیوتا (یہ یہاں کے سب سے قدیم درخت کاوری کو بھی کہتے ہیں جو ساٹھ ہزار سال پرانے ہیں )جنگل سے گزر رہا تھا تو اس نے دیکھا کہ اس کے بچے یعنی درخت جو آسمانوں کو چھوتے تھے کچھ بیمار لگ رہے ہیں ایسا محسوس ہوتا تھا جیسے کیڑے انہیں کھا رہے ہوں، اس نے اپنے بھائی تنی ہوکا ہوکا یعنی آسمانوں کے بادشاہ سے کہا کہ وہ اپنے بچوں کو بلائے چنانچہ اس نے فضاؤں کے تمام پرندوں کو ایک جگہ پر جمع کیا۔

تنی مہوٹہ نے ان سے خطاب کرتے ہوئے کہا کوئی چیز میرے بچوں یعنی درختوں کو کھا رہی ہے، میں چاہتا ہوں کہ تم میں سے کوئی ایک آسمانوں کی چھت سے نیچے اتر آئے اور زمین کے فرش پر اپنا گھر بنائے، تاکہ درخت اس تکلیف سے نجات پائیں اور تمہارا گھر بھی محفوظ رہے۔ہاں تو بتاؤ تم سے کون ایسا کرنے کو تیار ہے؟

ان میں سے کوئی پرندہ بھی نہیں بولا سب کے سب ایکدم خاموش رہے۔

تنی ہوکا ہوکا مینا کی طرح کے پرندہ ٹوئی کی طرف مڑا اور اس سے پوچھا

ٹوئی!کیا تم زمین کے فرش پر جاکر رہنا پسند کروگے؟

ٹوئی نے درختوں کے اوپر کی طرف نگاہ ڈالی جہاں سورج کی روشنی پتوں سے چھن کر نیچے جا رہی تھی، پھر نیچے جنگل کے فرش کی طرف دیکھا، جو بہت ٹھنڈا اور سیلا معلوم ہو رہا تھا اور وہاں بہت اندھیرا تھا ایسا لگتا تھا جیسے زمین کپکپا رہی ہو

ٹوئی نے ڈرتے ہوئے کہا محترم تنی ہوکا ہوکا۔۔۔نیچے تو بہت اندھیرا ہے اور مجھے اندھیرے سے بہت ڈر لگتا ہے۔۔۔اس لئے میں نیچے نہیں جا سکتا۔

پھر تنی ہوکا ہوکا نیلے رنگ کے لمبی ٹانگوں والے پرندے پوکے کو کی طرف متوجہ ہوا۔۔۔اور اپنا سوال دہرایا

پوکے کو!کیا تم نیچے جا کر رہنا چاہوگے؟

پوکے کو نے نیچے کی طرف دیکھا۔۔۔اسے بھی زمین نم آلود اور اندھیرے میں ڈوبی ہوئی معلوم ہوئی۔

اسے نے ادب سے جواب دیا جناب تنی ہوکا ہوکا۔۔۔زمین کا فرش تو بہت ہی گیلا ہے اور میں نہیں چاہتا کہ میرے خوبصورت پاؤں گیلے ہو جائیں

اس کے بعد تنی ہوکا ہوکا۔۔۔پیپی وارو۔روا یعنی سنہری بلبل کی طرح کے پرندے سے مخاطب ہوا۔

تو پیپی وارو۔روا!تمہارا کیا جواب ہے۔۔۔کیا۔۔۔تم درختوں کی جان بچانے کے لئے جنگل کی چھت سے نیچے اتروگے؟

سنہری پرندے نے جنگل کی چھت سے چھنتی ہوئی سورج کی روشنی کی طرف دیکھا، پھر دوسرے پرندوں کی طرف نظر دوڑائی اور لا پرواہی سے بولا

جناب محترم تنی ہوکا ہوکا فی الحال تو میں اپنا گھونسلا بنانے میں بےحد مصروف ہوں، میں نیچے جا کر نہیں رہ سکتا

باقی سب پرندے خاموشی سے ان کی باتیں سن رہے تھے اور ان میں سے کوئی بھی نہیں بولا۔

ایک گہری اداسی تنی ہوکا ہوکا کے دل میں اتر گئی، جب اسے معلوم ہوا کہ اس کے بچوں میں سے کوئی بھی جنگل کی چھت سے نیچے اترنے کو تیار نہیں، اس طرح نا صرف اس کا بھائی اپنے بچوں یعنی درختوں کو کھو دےگا بلکہ کسی پرندے کا گھر بھی باقی نہیں بچےگا۔

تنی ہوکا ہوکا اس مرتبہ کیوی کی طرف مڑا اور اس سے پوچھا

اے کیوی!کیا تم جنگل کی چھت سے نیچے اترنا پسند کروگے؟

کیوی نے درختوں پر نگاہ ڈالی جہاں سورج کی روشنی پتوں سے چھن چھن کر ایک خوب صورت منظر پیش کر رہی تھی، اس نے اپنے اطراف دیکھا جہاں اسے اپنا خاندان دکھائی دیا، پھر اس نے زمین کے فرش کی جانب نظر کی، ٹھنڈی اور نم آلود زمین، اس کے بعد اپنے اطراف دیکھتے ہوئے تنی ہوکا ہوکا کی طرف گھوما اور بولا

ہاں۔۔۔میں۔۔۔نیچے جاؤں گا

یہ سن کر تنی مہوٹا اور تنی ہوکا ہوکا کے دل خوشی سے اچھل پڑے۔۔۔اس ننھے پرندے کی بات انہیں امید کی کرن دکھا رہی تھی، لیکن۔۔۔تنی مہوٹا نے سوچا۔۔۔کیوی کو ان خطرات سے آگاہ کر دیا جائے جن کا سامنا زمین پر جا کر رہنے سے اسے ہو نے والا تھا۔

اے کیوی!جب تم زمین پر جا کر رہوگے تو تم موٹے ہو جاؤ گے لیکن تمہاری ٹانگیں اتنی مضبوط ہو جائیں گی جو ایک جھٹکے سے لکڑی کو توڑ ڈالیں گی، تم اپنے خوب صورت چمکیلے پر کھو دوگے یہاں تک کہ اڑ کر دوبارہ جنگل کی چھت تک بھی نہیں پہنچ سکوگے اور تم دن کی روشنی بھی دوبارہ کبھی نہیں دیکھ سکوگے، کیا تمہیں یہ سب منظور ہے؟کیا۔۔۔تم پھر بھی جنگل کی چھت سے نیچے اترنا چاہوگے؟

تمام پرندے خاموشی سے یہ گفتگو سن رہے تھے، کیوی نےاداسی سے درختوں کی شاخوں سے چھن کر آتی ہوئی سورج کی روشنی کی طرف ایک الوداعی نظر ڈالی، پھر دوسرے پرندوں کی جانب دیکھا ان کے خوب صورت اور رنگین پروں اور اڑان بھرنے والے بازوؤں کو خاموش الوداع کہی، ایک بار پھر اپنے اطراف دیکھا اور تنی ہوکا ہوکا سے مخاطب ہوا

ہاں۔۔۔میں پھر بھی جاؤں گا

تنی ہوکا ہوکا نے اس کی بات سنی اور پھر دوسرے پرندوں کی طرف متوجہ ہوا

اے ٹوئی!چونکہ تم جنگل کی چھت سے اترنے سے بہت خوف زدہ ہو اس لئے آج سے تمہیں دو سفید پر دئیے جاتے ہیں جو تمہارے بزدل ہونے کی نشانی کے طور پر تمہاری گردن پہ ہمیشہ ثبت رہیں گے۔

اور ہاں پوکے کو!تم نیچے جا کر اس لئے رہنا نہیں چاہتے کہ تمہارے پاؤں گیلے نہ ہو جائیں تو آج سے تم ہمیشہ دلدلوں اور گندے پانی کے جوہڑوں میں رہا کروگے اور تمہارے خوب صورت پاؤں کیچڑ میں لتھڑے رہیں گے۔

پیپی وارو۔روا!چونکہ تم اپنا گھونسلا بنانے میں اتنے مصروف ہو کہ نیچے اتر کر رہنا تو کیا میری بات تک سننے کے لئے تمہارے پاس وقت نہیں تو آج سے تمہاری سزا یہ ہے کہ تم کبھی اپنا گھونسلا نہیں بنا سکوگے بلکہ دوسرے پرندوں کے گھونسلوں میں انڈے دیا کروگے۔

لیکن پیارے کیوی!اپنی اس بے مثال قربانی کی وجہ سے تم تمام پرندوں میں سب سے زیادہ مشہور پرندے ہوگے اورتمہیں لوگ سب سے زیادہ پیار کریں گے۔

اور۔۔۔اس دن سے آج تک کیوی ایک مختلف پرندہ ہونے کی وجہ سے سب سے زیادہ پسند کیا جاتا ہے یہاں تک کہ اسے نیو زی لینڈ کا قومی پرندہ ہونے کا اعزاز حاصل ہے۔

ایک تھی چڑیا اور ایک تھی چوہیا، دونوں نے کیا آپس میں پہنایا چڑیا بولی چلو بہن آج ذرا جنگل کی سیر کر آئیں۔چوہیا نے کہا اچھا بہن چلو، چوہیا زمین پر چلی اور چڑیا ہوا میں اڑنے لگی۔راستہ میں ملا ایک ہاتھی۔چوہیا اس کے پیر تلے دب گئی تو بچاری چڑیا اپنی بہن کے لیے رونے لگی۔لیکن جب ہاتھی نے پاؤں اٹھایا تو سخت جان چوہیا اچھل کر بھاگی اور چڑیا کو روتے دیکھا تو کہا بہن تو کیوں روتی ہے۔چڑیا نے کہا تیرے دبنے اور مرنے کا غم میں۔چوہیا بولی۔

مریں میرے دشمن۔میں نے تو ہاتھی سے ذرا پاؤں دبوائے تھے آگے آیا دریا، چڑیا تو اڑ کر پار ہو گئی اور چوہیا غوطے کھانے لگی اور بہت مشکل سے پار ہوئی۔چڑیا کنارے پر بیٹھی چوہیا کے لیے رو رہی تھی۔چوہیا آئی تو بولی روتی کیوں ہے۔میں تو ذرا نہانے کو ٹھہر گئی تھی۔پھر آیا کانٹوں کا جنگل، چڑیا تو اڑ کر نکل گئی۔مگر چوہیا کانٹوں سے لہولہان ہوگئی چڑیا پھر رونے لگی تو چوہیا نے کہا رو مت۔میں نے تو ذرا ناک کان چھدوانے ہیں۔چڑیا نے کہا اری تو بڑی باتونی ہے۔دکھ سہتی ہے اور بےحیائی سے اس کی تعریف کرتی ہے۔چوہیا نے کہا۔دیوانی دکھ میں یوں ہی صبر آیا کرتا ہے۔

اونٹ کے گلے میں بلی، دودھ کا دودھ پانی کا پانی، یہ تو ٹیڑھی کھیر ہے، اندھیر نگری چوپٹ راجا، ٹکے سیر بھاجی ٹکے سیر کھاجا، اس قسم کے عجیب جملے آپ اپنے بڑے بوڑھے اور بزرگوں سے اکثر سنتے ہوں گے۔ایسے جملوں کو کہاوت یا ضرب المثل یا مختصراً صرف مثل کہا جاتا ہے۔کہاوت کسی واقعے یا بات میں چھپی ہوئی سچائی یا عقل کی بات کو سمجھانے کے لئے بولی جاتی ہے۔

کہاوتیں بڑی دلچسپ اور مزےدار ہوتی ہیں۔ان کے پیچھے کوئی نہ کوئی کہانی بھی ہوتی ہے۔آج ہم آپ کو کچھ کہاوتیں، ان کا مطلب اور ان کی کہانیاں سناتے ہیں، مگر ایک بات یاد رکھئے گا، یہ کہانیاں ضروری نہیں کہ سچ ہی ہوں۔اکثر ایسا ہوتا ہے کہ کوئی کہاوت مشہور ہوئی تو لوگوں نے اس کی کہانی بنالی، ہاں ان کہانیوں سے یہ فائدہ ضرور ہوتا ہے کہ کہاتوں کا مطلب، ان کا صحیح استعمال اور ان میں چھپا ہوا سبق یا دانش مندی کی بات ذہن میں بیٹھ جاتی ہے۔

اپنا الو کہیں نہیں گیا

مطلب یہ کو کوئی نقصان اٹھائے یا فائدہ ہمیں کوئی فرق نہیں پڑے گا۔ہماری بات یوں بھی سچ ہے اور سچ رہے گی۔یہ کہاوت اس موقع پر بولی جاتی ہے جب کسی بے وقوف آدمی سے اپنا مقصد پورا ہوجاتا ہے۔

اس کی کہانی یوں ہے کہ ایک بادشاہ کے دربار میں ایک اجنبی شخص آیا اور اس نے خود کو گھوڑوں کا بہت بڑا سوداگر ظاہر کیا۔بادشاہ نے اسے ایک لاکھ روپیہ دیا اور کہا ہمارے لئے عرب کی عمدہ نسل کے گھوڑے لے کر آنا۔سواگر روپیہ لے کر چلتا بنا۔یہ بات ایک شخص کو معلوم ہوئی تو اس نے اپنے روزنامچے میں لکھا، بادشاہ الو ہے۔اس گستاخی پر بادشاہ نے اس شخص کو دربار میں طلب کر کے اس کی وجہ پوچھی تو وہ شحص کہنے لگا، حضور!آپ نے ایک اجنبی سوداگر کو بغیر سوچے سمجھے ایک لاکھ روپیہ دے دیا۔ظاہر ہے کہ وہ اب واپس آنے سے رہا۔

بادشاہ نے کہا، اور اگر وہ واپس آگیا تو؟

اس شخص نے فوراً جواب دیا، تو میں آپ کا نام کاٹ کر اس کا نام لکھ دوں گا۔اپنا الو کہیں نہیں گیا۔

یعنی مشکل کام ہے۔یہ کہاوت ایسے وقت بولتے ہیں جب کوئی ٹیڑھا اور بہت مشکل کام سر پر آن پڑے۔

اس کا قصہ یہ ہے کہ ایک شخص نے کھیر پکائی۔سوچا اللہ کے نام پر کسی فقیر کو بھی تھوڑی سی کھیر دینی چاہئے۔اسے جو پہلا فقیر ملا اتفاق سے نابینا تھا اور اس فقیر نے کبھی کھیر نہیں کھائی تھی۔جب اس شخص نے فقیر سے پوچھا، کھیر کھاؤ گے؟

تو فقیر نے سوال کیا، کھیر کیسی ہوتی ہے؟

اس شخص نے جواب دیا، سفید ہوتی ہے۔

اندھے نے سفید رنگ بھلا کہاں دیکھا تھا۔پوچھنے لگا، سفید رنگ کیسا ہوتا ہے؟

اس شخص نے کہا، بگلے جیسا۔

فقیر نے پوچھا، بگلا کیسا ہوتا ہے؟

اس پر اس شخص نے ہاتھ اٹھایا اور انگلیوں اور ہتھیلی کو ٹیڑھا کر کے بگلے کی گردن کی طرح بنایا اور بولا، بگلا ایسا ہوتا ہے۔

نابینا فقیر نے اپنے ہاتھ سے اس شخص کے ہاتھ کو ٹٹولا اور کہنے لگا، نہ بابا یہ تو ٹیڑھی کھیر ہے۔یہ گلے میں اٹک جائے گی۔میں یہ کھیر نہیں کھا سکتا۔

اونٹ کے گلے میں بلی

مطلب یہ کہ فالتو چیز کی قیمت کام کی چیز سے زیادہ ہے۔یہ ایسے وقت بولتے ہیں جب کوئی شخص ضروری چیز کے ساتھ غیر ضروری چیز خریدنے کی شرط رکھے یا ایک مفید کام کے ساتھ نقصان دہ کام لازم ہوجائے۔

اس کہاوت کی کہانی یہ ہے کہ ایک شخص کا اونٹ کھو گیا۔اس نے اونٹ کو بہت تلاش کیا۔سارا شہر چھان مارا پر اونٹ کا کہیں پتا نہ چلا۔اس پر اسے اتنا غصہ آیا کہ قسم کھالی کہ اگر اونٹ مل گیا تو ایک روپے میں بیچ دوں گا۔یہ بات چاروں طرف پھیل گئی۔اللہ کا کرنا یہ ہوا کہ جلد ہی اس کا اونٹ مل گیا۔لوگوں کو پتہ چلا تو اس کا اونٹ ایک روپے میں خریدنے اس کے گھر پہنچے۔اب تو وہ شخص بہت گھبرایا۔ایک دوست سے مشورہ کیا۔اس عقلمند دوست نے اسے مشورہ دیا، اونٹ کے گلے میں لمبی سی رسی باندھو اور رسی کے دوسرے سرے پر ایک بلی باندھ دو۔اونٹ کی قیمت تو بے شک ایک ہی روپیہ رکھو، لیکن بلی کی قیمت ایک سو روپیہ رکھو۔خریدار کے لئے ضروری ہو کہ وہ اونٹ کے ساتھ ہی بلی بھی خریدے۔صرف اونٹ اکیلا نہیں بیچا جائے گا۔

اس نے ایسا ہی کیا۔جب لوگوں نے یہ سنا تو ہنستے ہوئے یہ کہہ کر اپنے گھروں کو لوٹ گئے کہ یہ تو اونٹ کے گلے میں بلی ہے۔اور یہ کہاوت مشہور ہوگئی۔

چور کے گھر موریا چور کو مور پڑنا

یعنی خود چور کے گھر چوری ہوگئی۔یہ کہاوت اس وقت بولی جاتی ہے جب کوئی شخص بے ایمان کے ساتھ بے ایمانی کرے یا کسی ٹھگ کو کوئی شخص ٹھگ لے۔

مورا ایکاپنا الو کہیں نہیں گیا؟

مطلب یہ کہ کوئی نقصان اٹھائے یا فائدہ ہمیں کوئی فرق نہیں پڑے گا۔ہماری بات یوں بھی سچ ہے اور سچے رہے گی۔یہ کہاوت اس موقع پر بولی جاتی ہے جب کسی بے وقوف آدمی سے اپنا مقصد پورا ہوجاتا ہے۔

اس کی کہانی یوں ہے کہ ایک بادشاہ کے دربار میں ایک اجنبی شخص آیا اور اس نے خود کو گھوڑوں کا بہت بڑا سوداگر ظاہر کیا۔بادشاہ نے اسے ایک لاکھ روپیہ دیا اور کہا کہ ہمارے لیے عرب کی عمدہ نسل کے گھوڑے لے کر آنا۔سوداگر روپیہ لے کر چلتا بنا۔یہ بات ایک شخص کو معلوم ہوئی تو اس نے اپنے روزنامچے میں لکھا، بادشاہ الو ہے۔اس گستاخی پر بادشاہ نے اس شخص کو دربار میں طلب کر کے اس کی وجہ پوچھی تو وہ شخص کہنے لگا، حضور!آپ نے ایک اجنبی سوداگر کو بغیر سوچے سمجھے ایک لاکھ روپیہ دے دیا ظاہر ہے کہ وہ اب واپس آنے سے رہا۔

بادشاہ نے کہا، اور اگر وہ واپس آگیا تو؟

اس شخص نے فوراً جواب دیا، تو میں آپ کا نام کاٹ کر اس کا نام لکھ دوں گا۔اپنا الو کہیں نہیں گیا۔

ہم بھی ہیں پانچ سواروں میں

یہ کہاوت اس وقت بولی جاتی ہے جب کوئی شخص اپنے آپ کو زبردستی بڑے اور مشہور آدمیوں کے ساتھ شامل کرے یا تھوڑا اور چھوٹا کام کر کے مشہور ہونا چاہے۔

کہتے ہیں کہ چار آدمی گھوڑے پر سوار ہو کر دکن جارہے تھے۔ان کے پیچھے پیچھے ایک کمہار بھی گدھے پر سوار جارہا تھا۔کسی نے پوچھا، یہ سوار کہاں جاتے ہیں؟اس پر کمہار نے خود کو بھی شامل کرتے ہوئے کہا، ہم پانچوں سوار دکن کو جاتے ہیں۔

ننھے بھائی ہمیں کتنی بار ہی بےوقوف بناتے، مگر ہم کو آخر میں کچھ ایسا قائل کر دیا کرتے تھے کہ ان پر سے اعتبار نہ اٹھتا۔مگر ایک واقعے نے تو ہماری بالکل ہی کمر توڑ دی۔نہ جانے کیوں بیٹھے بٹھائے جو آفت آئی تو پوچھ بیٹھے،

ننھے بھائی!یہ ریشم کیسے بنتا ہے؟

ارے بدھو!یہ بھی نہیں معلوم، ریشم کیسے بنتا ہے!اس میں مشکل ہی کیا ہے۔سادہ سوتی دھاگہ لو۔اسے دو پلنگوں کے پائے پر ایسا تان دو جیسے پتنگ کا مانجھا تانتے ہیں بس جناب عالی!اب ایک یا دو حسب ضرورت انڈے لے لو۔ان کی زردی الگ کر لو، انہیں خوب کانٹے سے پھینٹو، اچھا نمک مرچ ڈال کر، آملیٹ بنا کر ہمیں کھلاؤ، سمجھیں؟

ہاں آں۔مگر ریشم؟

چہ۔بےوقوف!اب سنو تو آگے۔باقی بچی سفیدی، اسے لے کر اتنا پھینٹو۔اتنا پھینٹو کہ وہ پھول کر کپا ہو جائے۔بس جناب اب یہ سفیدی بڑی احتیاط سے پلنگ کے پایوں پر تنے ہوئے تاگے پر لگا دو۔جب سوکھ جائے، سنبھال کے اتار کر اس کا گولا بنا لو، آپ چاہے اس کے ریشم سے ساڑھیاں بنو، چاہے قمیصیں بناؤ۔

ارے باپ رے!ہم نے سوچا۔ریشم بنانا اتنا آسان ہے اور ہم اب تک بدھو ہی تھے، جو اماں سے ریشمی کپڑوں کے لیے فرمائش کرتے رہے۔ارے ہم خود اتنا ڈھیروں ریشم بنا سکتے ہیں تو ہمیں کیا غرض پڑی ہے، جو کسی کی جوتیاں چاٹتے پھریں۔

بس صاحب، اسی وقت ایک انڈا مہیا کیا گیا۔تازہ تازہ کالی مرغی ڈربے میں دے کر اٹھی اور ہم نے جھپٹ لیا۔فوراً نسخہ پر عمل کیا گیا، یعنی زردی کا آملیٹ بناکر خود کھا لیا، کیونکہ ننھے بھائی نہیں تھے اس وقت۔اب سوال یہ پیدا ہوا کہ تاگہ کہاں سے آئے؟ظاہر ہے کہ تاگہ صرف آپا کی سینے پرونے والی صندوقچی میں ہی مل سکتا تھا۔سخت مرکھنی تھیں آپا۔مگر ہم نے سوچا، نرم نرم ریشم کی لچھیوں سے وہ ضرور نرم ہو جائیں گی۔کیا ہے، ہم بھی آج انہیں خوش ہی کیوں نہ کر دیں۔بہت نالاں رہتی ہیں ہم سے، بدقسمتی سے وہ ہمیں اپنا دشمن سمجھ بیٹھی ہیں۔آج ہم انہیں شرمندہ کر کے ہی چھوڑیں گے۔وہ بھی کیا یاد کریں گی کہ کس قدر فسٹ کلاس بہن اللہ پاک نہ انہیں بخشی ہے۔جس نے سوت کا ریشم بنا دیا۔

آپا جان سو رہی تھیں اور ہم دل ہی دل میں سوچ رہے تھے کہ ریشم کی ملائی لچھیاں دیکھ کر آپا بھی ریشم کا لچھا ہو جائیں گی اور پھر ہمیں کتنا پیار کریں گی۔

سخت چپ چپا اور بدبودار تھا ریشم بنانے کا یہ مسالہ۔ناتجربہ کاری ککی وجہ سے آدھا تاگہ تو الجھ کر بیکار ہو گیا۔مگر ہم نے بھی آج تہیہ کر لیا تھا کہ اپنی قابلیت کا سکہ جماکر چین لیں گے۔

لہٰذا آپا کی صندوقچی میں سے ہم نے ساری کی ساری رنگ برنگی سوتی اور ریشمی ریلیں لے کر دو پلنگوں کے درمیان تان دیں کہ ریشم تو اور چمکدار ہو جائےگا۔سوت ریشم ہو جائےگا۔اب ہم نے انڈے کی پھینٹی ہوئی سفیدی سے تانے ہوئے تاگے پر خوب گسے دینے شروع کیے۔

اتنے میں آپا جان آنکھیں ملتی اور جمائیاں لیتی ہوئی ہمارے سر پر آن دھمکیں۔تھوڑی دیر تو وہ بھونچکی سی کھڑی یہ سارا تماشا دیکھتی رہیں۔

پھر بولیں، یہ۔۔۔یہ کیا۔۔۔کر رہی ہے۔مردی؟انہوں نے بہ وقت آواز حلق سے نکالی۔

ریشم بنا رہے ہیں!ہم نے نہایت غرور سے کہا اور پھر نسخے کی تفصیل بتائی۔

اور پھر گھر میں وہی قیامت صغریٰ آ گئی جو عموماً ہماری چھوٹی موٹی حرکتوں پر آ جانے کی عادی ہو چکی تھی۔ناشکری آپا نے ہماری سخت پٹائی کی۔

گھر میں سب ہی بزرگوں نے دست شفقت پھیرا، ریشم بنانے چلی تھیں!

اپنے کفن کے لئے ریشم بنا رہی تھی چڑیل۔

لوگوں نے زندگی دوبھر کر دی، کیوں کہ واقعی ریشم بننے کے بجائے تاگہ، برتن مانجھنے کا جونا بن گیا۔

ہم نے جب ننھے بھائی سے شکایت کی تو بولے، کچھ کسر رہ گئی ہوگی۔۔۔انڈا باسی ہوگا۔

نہیں، تازہ تھا، اسی وقت کالی مرغی دے کر گئی تھی۔

کالی مرغی کا انڈا؟پگلی کہیں کی۔کالی مرغی کے انڈے سے کہیں ریشم بنتا ہے؟

تو پھر۔۔۔؟ہم نے احمقوں کی طرح پوچھا۔

سفید جھک مرغی کا انڈا ہونا چاہئے۔

اور کیا اور آملیٹ تم خود نگل گئیں۔ہمیں کھلانا چاہئے تھا۔

تب ریشم بن جاتا؟

اور کیا!بھیا نے کہا اور ہم سوچنے لگے۔سفید مرغی کم بخت کڑک ہے، انڈوں پر بیٹھی ہے۔نہ جانے کب انڈے دینے شروع کرےگی۔خیر دیکھا جائےگا۔ایک دن آپا کو ہمیں مارنے پر پچھتانا پڑےگا۔جب ہم سارا گھر ریشم کی نرم نرم لچھیوں سے بھر دیں گے تو شرم سے آپا کا سر جھک جائےگا اور وہ کہیں گی۔پیاری بہن مجھے معاف کر دے تو تو سچ مچ ہیرا ہے۔

تو بچو، اگر تم بھی ریشم بنانا چاہتے ہو تو نسخہ یاد رکھو۔انڈا سفید مرغی کا ہو۔اگر فی الحال وہ کڑک ہے تو انتظار کرو اور زردی کا آملیٹ ننھے بھائی کو کھلانا۔خود ہرگز ہرگز نہ کھانا، ورنہ منتر الٹ پڑ جائےگا اور حالات نہایت بھونڈی صورت اختیار کر لیں گے۔پھر ہمیں دوش نہ دینا۔

پرانے زمانے میں کونکن دیس میں بڑے عالم رہا کرتے تھے۔ایک وقت تھا جب وہاں ودھوا راجن نامی ایک شاعر بھی رہا کرتا تھا۔ایک اچھا شاعر ہونے کے ساتھ ساتھ وہ دولت مند بھی کافی تھا۔لیکن ایک بار سیہ یادری دیس کے راجہ نے کونکن پر ایک بھاری فوج لے کر چڑھائی کر دی۔لڑائی میں کونکن والے ہار گئے۔ودھوا راجن تھا تو ایک دولت مند شاعر لیکن ملک کی آبرو بچانے کی خاطر سپاہی بن کر سیہ یادری فوج سے نبرد آزما ہوا۔کونکن کی شکست کے بعد وہ بہت دن تک ادھر ادھر بھٹکتا رہا۔چلتے چلتے تھک کر چور ہو گیا تھا۔اسے بھوک بھی بڑے زور سے لگی تھی اور دوسری رات بھی ہونے کو آ رہی تھی اسی لیے وہ جلدی جلدی چل کر ایک گاؤں میں پہنچا اور ایک گھر کا دروازہ کھٹکھٹانے لگا۔ایک بڑھیا نے دروازہ کھولا۔

وہ مارے بھوک کے بےچین ہو رہا تھا۔بےچینی کے اس عالم میں ہی اس نے کہا۔نانی!بھوک کے مارے مرا جا رہا ہوں۔تھوڑا سا مانڈو دے دو۔

بڑھیا بھی بڑی کائیاں تھی اور کنجوس بھی۔بولی۔بیٹا!میں بھی کئی دن سے بھوک سے مری جا رہی ہوں۔

یہ سراسر جھوٹ تھا۔ودھوا راجن شاعر تو تھا ہی۔اس نے اپنے دل میں بہت سی باتوں کا تصور کر لیا اور ہونٹوں ہی ہونٹوں میں کچھ گنگناتے ہوئے فیصلہ کیا۔

اس نے بڑھیا سے کہا۔نانی!اگر کلہاڑی ہوتی تو کچھ نہ کچھ پکایا ہی جا سکتا تھا!

کلہاڑی!میں نے تو کبھی ایسا نہیں سنا کہ کلہاڑی سے کھانا بھی بن سکتا ہے۔بڑھیا بےقرار ہوکر بولی۔

اچھا!نہیں سنا ہوگا۔اسے رہنے دو۔لیکن اب ایک ہنڈیا اور ایک موسل دے دیں تو کمال کر کے دکھا سکتا ہوں۔ودھوا راجن نے کہا۔

بڑھیا دانتوں تلے انگلی دبا کر رہ گئی اور دوسرے ہی لمحہ اس نے موسل اور ہنڈیا ودھوا راجن کو تھما دی۔

ودھوا راجن نے موسل کو دھوکر ہنڈیا میں رکھا اور اس میں پانی ڈال کر چولھے میں آگ جلا دی۔تھوڑی دیرمیں اس نے اسے چکھنے کا بہانہ کیا۔پھر وہ بڑھیا سے بولا۔نانی!اگر آج تھوڑا نمک ہوتا تو کیا ہی اچھا ہوتا۔

ٹھہر بیٹا!میں نمک ابھی لائے دیتی ہوں۔بڑھیا یہ کہہ کر اندر گئی اور نمک لاکر دے دیا۔

ودھوا راجن نے نمک ہانڈی میں ڈال دیا۔تھوڑی دیر بعد اس نے کہا اب مجھے کچھ نہیں چاہئے۔صرف دو مٹھی چاول کی کسر ہے!

چاول کی کیا بات ہے بیٹا۔میں ابھی لاتی ہوں۔بڑھیا یہ کہتے ہوئے اٹھی اور آن واحد میں تھوڑے سے چاول بھی لاکر دے دیئے۔اس طرح ودھوا راجن نے چاول پکا لیے۔پھر انہیں چکھ کر کہا۔نانی!اب اگر میں تھوڑا سا مکھن ڈال دیا جائے تو کیا کہنے۔

تبھی بڑھیا نے مکھن بھی لاکر دے دیا۔ودھوا راجن نے پکے ہوئے چاول میں مکھن ڈال دیا۔

تھوڑی دیر بعد اس نے چولہے سے ہانڈی اتاری اور بڑھیا سے مخاطب ہوکر کہا۔اب انہیں چکھ کر نہ دیکھوگی نانی!

ہاں ہاں کیوں نہیں۔بڑھیا نے بڑے شوق سے چاول چکھے اور بولی کیا بڑھیا چاول پکے ہیں!مجھے معلوم نہ تھا کہ موسل کے چاول اتنے اچھے پک سکتے ہیں۔تب تو بیٹا کلہاڑی کے چاول تو بہت عمدہ ہوتے ہوں گے۔

ودھورا راجن چپ چاپ چاول کھانے میں مصروف رہا۔

ایک دفعہ کا ذکر ہے کہ کسی گاؤں میں بہت ہی غریب دھوبی رہتا تھا۔کپڑوں کی دھلائی کے ساتھ ساتھ اس کو آسمان کو قریب سے دیکھنے کا بہت شوق تھا وہ اور اس کی بیوی روز دھوبی گھاٹ پر کپڑے دھونے جاتے تھے۔ایک روز جب اس کی بیوی کپڑوں کو سکھا رہی تھی اس کی نظر آسمان پر پڑی اور کیا دیکھتی ہے کہ آسمان سے ایک ہاتھی اڑتا ہوا زمین پر اتر رہا ہے اور جیسے ہی وہ زمین پر اترا تو وہ غائب ہو گیا۔دو تین روز تک وہ یونہی ہاتھی کو زمین پر اترتا دیکھتی رہی۔ایک رات اس نے یہ ماجرا دھوبی کو بتایا۔دھوبی پہلے تو بہت حیران ہوا مگر پھر فیصلہ کیا کہ کل وہ اس ہاتھی پر نظر رکھیں گے کہ آیا یہ ہاتھی زمین پر کیوں اترتا ہے اور پھر غائب ہو جاتا ہے آخر ایسا کیا ہے؟

اگلے دن دونوں شدت سے اس کا انتظار کرنے لگے۔آسمان پر بار بار نظر دوڑانے لگے۔آخر انتظار کا وقت ختم ہوا اور ان کو آسمان سے ہاتھی زمین پر اترتا نظر آہی گیا۔دونوں اس کے پیچھے چل پڑے ہاتھی گنے کے کھیتوں میں گھس گیا اور خوب پیٹ بھر کر گنے کھانے لگا۔ہاتھی کا پیٹ بھرا اور اڑنے کی تیاری کرنے لگا جیسے ہی اس نے اڑان بھری دونوں میاں بیوی نے بھی ہاتھی کی دم پکڑ لی اور ہاتھی کے ساتھ اڑنے لگے۔ہاتھی آسمان کی بلندیوں کو پہنچا تو دھوبی کیا دیکھا ہے کہ ایک پہاڑ ہیرے سونے کے جواہرات سے چمک رہا ہے یوں لگ رہا تھا جیسے کوئی اپنا خزانہ یہاں چھوڑ کر بھولے بیٹھا ہے۔دونوں میاں بیوی کی آنکھیں دنگ رہ گئی۔آخر ہاتھی پہاڑ پر اتر گیا۔دونوں میاں بیوی بھاگ کر سونے پر ٹوٹ پڑے اور زیادہ سے زیادہ سونا اکٹھا کرنے کی کوشش کرنے لگے۔رات کے بڑھتے اندھیرے سے پریشان ہونے لگے۔اچانک ان کو خیال آیا کہ صبح ہوتے ہی وہ ہاتھی کی دم پکڑ کر زمین پر اتر جائیں گے۔آخر صبح ہوئی اور ویسا ہی کیا جو انہوں نے ساری رات سوچتے گزار دی۔خیر زمین پر اترے اور اپنے گھر کی طرف رواں دواں ہو گئے۔

ایک غریب دھوبی جو دن بہ دن امیر ہوتا جا رہا تھا اس کو دیکھ کر سارا گاؤں حیران و پریشان ہو گیا کہ اچانک ایسا کیا ہوا کہ دھوبی اتنا امیر ہو گیا ہے۔گاؤں کے لوگ دھوبی کے پاس آئے اور اس کے یوں اچانک امیر ہونے کا راز پوچھنے لگے۔دھوبی ان کو کچھ نہ بتاتا۔ایک دن دھوبی کسی کام سے شہر سے باہر نکل گیا۔اس بات کا فائدہ اٹھاتے ہوئے ان کی ہمسائی، دھوبن کے پاس آئی اور باتوں باتوں میں خزانے کا راز اگلوا لیا۔رات کو جب دھوبی واپس آیا دھوبن نے سارا ماجرا بتایا۔دھوبی کو اس کی حرکت پر بہت غصہ آیا مگر اب بات ہاتھ سے نکل چکی تھی۔

صبح سارا گاؤں دھوبی سے مدد مانگنے آ گیا کہ وہ ان کے ساتھ کھیتوں میں چلے اور ہاتھی کے ساتھ خزانے تک پہنچانے میں ان کی مدد کرے۔یہ سب سننے کے بعد دھوبی کے دل میں لالچ پیدا ہو گئی کہ وہ ان کے ساتھ جاکے اور خزانہ اکٹھا کر کے لائےگا۔یہ سوچ کر وہ ان کے ساتھ جانے کے لئے راضی ہو گیا۔اگلی صبح سارے گاؤں والے کھیتوں کو نکل گئے اور آنکھیں آسمان پر جمائے بیٹھے تھے۔ہاتھی زمین پر اتر اور گنے کھانے لگا۔سب گاؤں والے اس تاک میں بیٹھے تھے کہ جیسے ہاتھی گنے کھا کے فارغ ہوگا وہ سب اس کی دم پکڑ کر اس خزانے تک پہنچ جائیں گے۔جیسے ہی ہاتھی اڑنے لگا سب نے اس کی دم پکڑ لی۔دھوبی سب سے آگے اس کی دم پکڑے تھا اور یوں اس کے پیچھے ایک لمبی قطار میں پورا گاؤں ایک دوسرے کو پکڑے ہاتھی کے ساتھ اڑے چلے جا رہے تھے۔

سب گاؤں والے آپس میں باتیں کرنے لگے کہ وہاں اتنا خزانہ ہوگا کہ ہم سب لے کر آ سکیں گے کسی نے کہا خود سے سوچنے سے اچھا ہے کہ ہم کیوں نہ دھوبی سے پوچھ لیں۔ایک گاؤں والے نے پوچھا دھوبی وہاں کتنا سونا ہے؟دھوبی خزانے کی لالچ میں گاؤں والوں کے ساتھ چل دیا تھا۔دم کو چھوڑتے ہوئے ہاتھوں کے زاویے سے کہنے لگا اتنا زیادہ یہ کہنے کی دیر تھی کہ سب زمین پر سر کے بل گر پڑے اور ہاتھی مزے سے آسمان میں اپنی اڑان بھرنے لگا اور گاؤں والوں کو ان کی لالچ کی سزا مل گئی۔

فاروق میاں گھر کی آنکھوں کا تارا تھے ددھیال، ننھیال دونوں کی پہلی اولاد۔جتنا چاؤ ہوتا کم تھا۔خیر سے تین سال کے تھے مگر خوب باتیں کرنے لگے تھے۔لاڈ میں آتے تو تتلانے لگتے۔ان کی ہر ہر ادا پر سب قربان جاتے۔ان کی اکلوتی پھوپھی جان کہا کرتیں۔

ہمارے بھتیجے صاحب تھوڑے تھوڑے دنوں میں ایک نیا آئٹم تار کرتے ہیں۔اور ان دنوں جس آئٹم سے وہ سب کو محفوظ کر رہے تھے وہ تھا۔ممی نا بولی

نانی آئی ہوئی تھیں۔سویرے دادی کے ساتھ بیٹھ کر چائے پی رہی تھیں کہ آپ جناب پہنچ گئے اور بولے۔ہم بھی چائے پئیں گے۔

نانی بولیں بچے چائے نہیں پیا کرتے، دودھ پیتے ہیں۔

فاروق میاں انگوٹھے اور شہادت کی انگلی ملا کر لاڈ سے بولے تھولی چھی پئیں گے۔

نانی دادی دونوں نہال ہو گئیں۔نانی نے پوچھا آپ نے برش کر لیا؟

فاروق میاں چپ!چند لمحوں بعد بولےہم بھی چائے پئیں گے۔

آپ نے برش کر لیا ہے۔؟

وہ معصومیت سے بولے۔نہیں، ممی نا بولی!

کیا نا بولی؟دادی نے حیرت سے پوچھا۔

ادھر بھر خاموشی۔!

بولئئے میاں، ممی کیا نا بولی؟نانی نے اکسایا۔

ممی برش کرنے کو نا بولی۔

نانی کو ان کی ادا ایسی بھائی کہ گود میں لے کر چٹ چٹ بلائیں تو لیں ہی، چائے بھی پلائی۔دادی نے ممی سے وضاحت مانگی تو وہ بولیں سارا ٹوتھ پیسٹ کھا جاتے ہیں جناب!اس لئے میں کہا، برش نہ کرو۔دانت صاف کرنے سے تو میں نے منع نہیں کیا۔

ایک مرتبہ ان کی پھوپھی جان مع بچوں کی تشریف لائی ہوئی تھیں۔فاروق میاں جاگے تو بچوں کا غل غپاڑہ سنائی دیا۔بستر سے اٹھ کر ان میں شامل ہو گئے۔پھوپھی کی نظر گئی تو بولیں فاروق میاں!نیکر کہاں ہے؟

سب کی نظریں ان کی طرف اٹھ گئیں۔وہ سٹپٹا گئے۔

جائیے۔نیکر پہن کر آئیے۔پھوپھی نے کہا۔

کھیل چھوڑ کر جانا آسان بات نہ تھی۔سر ہلاکر بولے۔ممی نا بولی۔کیا؟پھوپھی نے مصنوعی غصہ سے کہاپھر سے تو بولیے۔

ممی نیکر پہننے کو نابولی۔انہوں نے اطمینان سے دہرا دیا۔

ممی سے پھر وضاحت طلب کی گئی۔پتہ چلا، گیلی نیکر پہن کر ہی آپ کھیلنے چلے تھے کہ انہوں نے کہافاروق، نیکر نہ پہنو آگے کا جملہ پاجامہ پہن لو آپ نے سنا نہیں اور نیکر اتار کر دالان میں پہنچ گئے۔

ہر بچے کی طرح گھومنے کے بعد شوقین تھے فاروق میاں۔صبح ہو کر دوپہر، شام ہو کہ رات، دادا ہوں یا نانا، پاپا ہوں یا چاچو، ملازمہ ہو کہ ڈرائیور، ہر وقت ہر کسی کے ساتھ باہر جانے کو تیار رہتے۔کسی نے باہر جانے کے لئے لباس تبدیل کیا، تھیلا اٹھایا یا پرس سنبھالا کہ آپ جس حالت میں ہوتے اسی حالت میں ان کے دم چھلے بن جاتے۔

ایک روز چاچو کے باہر نکلنے کے آثار نظر آتے ہی آپ گرتے پڑتے بھاگے اور اسکوٹر پر چڑھ کر کھڑے ہو گئے۔چاچو نے آکر اسکوٹر اسٹارٹ کیا پھر رک کر بولے فاروق میاں آپ کے جوتے کہاں ہیں؟

کمرے میں، نہایت مستعدی سے جواب ملا۔

چائیے جوتے پہن کر آئیے۔

وہ شدومد سے سر ہلاکر بولے ممی نابولی۔

چاچو کو ہنسی آ گئی۔کیا نا بولی؟

ممی جوتے پہننے کو نا بولی۔

بےچاری ممی نے سر پیٹ لیا۔انہوں نے کہا تھا، جوتے صرف اسکول جاتے وقت پہننا۔ہر جگہ جوتے نہ پہننا، کیونکہ جناب جوتے پہن تو بڑے شوق سے لیتے مگر تھوڑی ہی دیر میں اتار کر پھینک دیتے۔واپسی میں جوتے اٹھانا کبھی یاد نہ رہتا۔نہ جانے کتنی جوڑی جوتے گم کر چکے تھے۔

اور پھر ایسا ہوا کہ ممی نا بولی کہ ہتھیار نے جب سب کو پسپا کرنا شروع کر دیا تو سب سے پہلے بڑا ددّا ( دادای جان) کے کان کھڑے ہوئے۔انہوں نے ایک دن ایسے وقت یہ سوال اٹھایا جب فاروق میاں خواب خرگوش کے مزے لے رہے تھے۔فاروق میاں کی یہ ادا ہے تو پیاری!مگر کیا آپ لوگوں کو محسوس نہیں ہوتا کہ وہ ممی نا بولی کا استعمال کچھ زیادہ ہی کرنے لگے ہیں۔

مجھے بدنام کر رہے ہیں اور کیا؟جب بھی وہ ایسا بولتے ہیں، سب میری طرف دیکھتے ہیں ممی بےچاری سیدھی سادی۔۔۔آنکھوں میں نمی آ گئی ان کی۔

دلہن!پریشان نہ ہو۔پیشتر اس کے یہ ان کی عادت بن جائے۔ان کا وار ان ہی پر کیوں نہ الٹا دیا جائے۔بڑی ددّا نے کہا۔پھر وہ آہستہ آہستہ ان سے کچھ کہنے لگیں جسے سن کر خوب محظوظ ہوئے۔

دوسرے روز ناشتہ کے بعد فاروق میاں کے پاپا ہر جانے کے لئے تیار ہونے لگے۔وہ ناک میں تھے بولے، پاپا، ہم بھی چلیں گے۔

پاپا بولے نا، ممی نا بولیں۔

فاروق میاں پر حیرت کا پہاڑ ٹوٹ پڑا۔کون چھی ممی نا بولی؟

ہماری ممی نا بولیں۔پاپا ایک ایک لفظ پر زور دے کر بولے۔

آپ کی ممی؟فاروق میاں حیرت سے بولے۔

ہاں، وہ جو آپ کی دادی ہیں نا، وہ ہماری ممی ہیں۔وہ نہ بولیں۔وہ بولیں کہ فاروق میاں کو باہر نہ جانا۔لو لگ جائےگی۔

انتہائے حیرت سے فاروق میاں گم سم کھڑے رہ گئے۔پاپا بازار چلے گئے۔تھوڑی ہی دیر بعد ان کے چاچو اسکوٹر کی طرف جاتے نظر آئے تو حسب عادت وہ سر پٹ دوڑے چاچو، کہاں جا لئیے آپ!ہم بھی چلیں گے۔تتلا کر انہوں نے ڈھیر سا مکھن چاچو کو لگا دیا۔

ہم نہیں لے چلتے آپ کو۔ممی نا بولیں۔چاچو نے اطمینان سے کہا۔

ہیں!فاروق میں ٹھٹک گئے۔آپ کی بھی ممی ہیں!کون چھی ممی۔

ہماری ممی، جو آپ کی دادی ہیں۔و نابولیں۔

کیا نا بولیں؟فاروق میاں نے سہم کر پوچھا۔

فاروق کو دھوپ میں باہر نہ لے جانا بولیں۔

دو ہی روز میں فاروق میاں اپنے تکیہ کلام ممی نا بولی سے دست بردار ہو گئے۔پاپا ممی چاچو چاچی نے جب ہر بات میںممی نا بولیں کہہ کر ان کا پتہ کاٹنا شروع کیا تو ننھے سے فاروق میاں آخر کب تک میدان میں ڈٹے رہتے؟۔

ایک فقیر تھا۔وہ اپنی جھونپڑی میں رہا کرتا تھا۔اس نے ایک مینا پال کے پنجرے میں بند کر کے اپنی جھونپڑی میں لٹکا رکھی تھی۔فقیر روز بھیک مانگنے جایا کرتا تھا۔اس مینا نے جو اس فقیر کو بھیک مانگتے دیکھا۔تو اس پر بھی فقیر کی صحبت کا اثر ہوا۔اور وہ بھی ایک خوبصورتی سے سوال کرنے لگی۔جو کوئی مرد اس کی جھونپڑی کے آگے سے جاتا تو مینا اس سے کہتی کہ اے میاں مسافر میری بات سننا۔ایک پیسہ مجھے دے دو۔میں بری اچھی بات تمہیں سناؤں گی۔جب وہ آدمی اس کو پیسہ دے دیتا۔تو وہ پیسہ تو چونچ میں دبا لیتی اور کہتی ڈال غلق میں۔ڈال غلق میں۔وہ آدمی تو ہنس کے چلا جاتا۔اور مینا وہ پیسے جمع کر کے جب فقیر آتا تھا۔اس کو دے دیتی تھی، اس طرح دونوں رہا کرتے تھے۔

ایک بکری تھی وہ روز جنگل جایا کرتی تھی اور اپنے بچوں سے کہہ دیا کرتی تھی کہ کنڈی لگا لو۔اس کے بچے کنڈی لگا لیا کرتے تھے اور جب بکری جنگل سے آتی تو دروازہ پر کھڑی ہوکر کہتی تھی۔

اکک بکک پٹ کھول دو

بچے کنڈی کھول دیتے اور بکری اندر آ جاتی۔ایک دن کسی بھیڑئے نے بکری کو یہ کہتے سن لیا جب جنگل میں چلی گئی تو بھیڑئے نے سوچا لاؤ بکری کے بچوں کو فریب دے کر کھا جاؤں۔یہ خیال کر کے بھیڑیا بکری کے دروازہ پر پہونچا اور کہا۔

اکک بکک پٹ کھول دو

بچوں نے جانا ہماری ماں آئی ہے۔انہوں نے کنڈی کھول دی۔بھیڑیئے نے اندر گھس کر سب بچوں کو کھا لیا اور کنڈی لگا کر چلا گیا۔اب شام کو جو بکری آئی تو اس نے کہنا شروع کیا۔

اکک بکک پٹ کھول دو

مگر وہاں بچے ہوتے تو جواب دیتے آخر بکری نے بڑی مشکل سے آپ ہی کنڈی کھولی اندر جاکر جو دیکھا تو ایک بچہ بھی نہیں ہے۔اب یہ باہر نکلی اور شیر کے پاس گئی اور کہنے لگی۔

میرے دو سینگ والوں کو تو نے کھایا ہے؟

چیتے نے کہا۔نہ مادر ما نہ خور وہ ایم (نہیں ماں ہم نے نہیں کھایا)

غرض سارے جنگلی جانوروں کے پاس بکری گئی اور سب نے یہی جواب دیا کہ نہیں ماں ہم نے تیرے بچے نہیں کھائے۔

آخر بکری بھیڑئے کے پاس گئی اور کہا

میرے دو سینگ والوں کو تو نے دیکھا اور تو نے کھایا ہے؟بھیڑئے نے کہا۔ہاں میں نے کھائے ہیں۔تجھ سے لڑا جائے تو لڑ لے۔

بکری نے کہا اچھا میری تیری کالی جمعرات کو لڑائی ہے یہ کہہ کر بکری وہاں سے چلی آئی اور لوہار کے ہاں گئی اور اس سے کہا لوہار تو میرا سارا دودھ دوھ لے اور میرے سینگ ایسے تیز کر دے کہ مکھی بیٹھے تو کٹ جائے۔لہار نے سارا دودھ دودھ لیا اور بکری کے سینگ خوب تیز کر دئے۔

بھیڑئے کو جو خبر ہوئی تو وہ بھی لہار کے پاس گیا۔راستہ میں ایک گدھے کی ٹانگ پڑی ہوئی تھی وہ لے گیا اور لہار سے جاکر کہا ارے لوہار یہ گدھے کی ٹانگ لے اور میرے دانت خوب تیز کر دے۔لہار کو غصہ تو بہت آیا مگر وہ چپ ہو گیا اور کہا یہ اپنی گدھے کی ٹانگ تو رہنے دے۔لا میں تیرے دانت تیز کردوں۔یہ کہہ کر لوہار نے بھیڑیئے کے دانت سارے گھس ڈالے اور کہاں جا بھئی میں نے تیرے دانت تیز کر دیئے۔بھیڑیا چلا آیا۔

جب کالی جمعرات آئی تو بکری بھیڑئے کے پاس گئی اور کہا لے پہلے تو اپنا وار کرلے۔بھیڑئے نے خوب زور کر کر کے بکری پر منہ مارے۔مگر سوائے دو چار بالوں کے اور کچھ بکری کا نہ بگاڑ سکا۔آخر جب بھیڑیا تھک گیا تو بکری سے کہا لے بکری میں تو اپنا وار کر چکا۔اب تو وار کر بکری نے جو سر جھکا کر بھیڑئے کے پیٹ میں سینگ مارے تو بھیڑئے کا پیٹ پھٹ گیا۔اس کے پیٹ میں سے بچے نکل آئے اور بھیڑیا مر گیا۔بکری خوشی خوشی اپنے بچوں کو لے کر اپنے گھر چلی آئی۔

ایک بہت ہی پیارا سا بونا جنگل میں رہتا تھا۔اس کے باغ میں ایک چھوٹی سی چڑیا رہتی تھی، جو روز صبح ہونے کے لئے گانا گاتی تھی، گانے سے خوش ہو کر بونا چڑیا کو روٹی کے ٹکڑے ڈالتا تھا۔بونے کا نام منگو تھا وہ چڑیا سے روز گانا سنتا تھا۔

ایک دن بہت ہی عجیب واقعہ پیش آیا ہوا یوں کہ منگو خریداری کر کے گھر واپس جا رہا تھا تو ایک کالے بونے نے اسے پکڑ کر بوری میں بند کردیا اور اسے اپنے گھر لے گیا۔جب اسے بوری سے باہر نکالا گیا تو وہ ایک قلعے نما گھر میں تھا۔کالے بونے نے اسے بتایا کہ وہ آج سے بونے کا باورچی ہے۔مجھے جام سے بھرے ہوئے کیک اور بادام پستے والی چاکلیٹس پسند ہیں۔میرے لیے یہ چیزیں ابھی بناؤ۔بے چارا منگو سارا دن کیک اور چاکلیٹس بناتا رہتا، کیوں کہ کالے بونے کو اس کے علاوہ کچھ بھی پسند نہ تھا۔وہ سارا دن مصروف رہتا۔وہ اکثر سوچتا کہ یہ کالا بونا کون ہے؟

آپ کون ہیں ماسٹر؟ایک دن منگونے اس سے پوچھا۔کالے بونے نے کہا اگر تم میرا نام بوجھ لو تو میں تمہیں جانے دوں گا، لیکن تم کبھی یہ جان نہیں پاؤگے!

منگو نے ایک آہ بھری، کیوں کہ وہ جانتا تھا کہ وہ کالے بونے کا اصل نام کبھی نہیں جان پائےگا، کیوں کہ اسے باہر جانے کی اجازت بھی نہیں تھی کہ وہ دوسرے بونوں ہی سے کچھ معلوم کر سکتا۔اس نے کچھ تکے لگائے۔

ایک دن کالا بونا باہر گیا۔اس نے دروازہ بند کر دیا اور وہ تالا لگاکر چلا گیا۔منگو جانتا تھا کہ وہ باہر نہیں جا سکتا، کیوں کہ وہ پہلے بھی کوشش کر چکا ہے، مگر ناکام رہا تھا۔وہ ایک قیدی بن چکا تھا۔اس نے ایک آہ بھری اور پھر جلدی جلدی کام کرنے لگا۔اسے کام کرتے کچھ ہی دیر گزری تھی کہ اس نے اپنی چڑیا کے گانے کی آواز سنی وہ وہی گانا گا رہی تھی، جو منگو کو پسند تھا۔منگونے کھڑکی سے باہر دیکھا، چڑیا ایک درخت پر بیٹھی تھی۔پیاری چڑیا!وہ چلایا، میں یہاں ہوں۔اوہ کیا تم مجھے تلاش کر رہی تھیں؟کیا تم نے اپنی روٹی کے ٹکڑے یاد کیے؟میں یہاں قید ہوں۔میں یہاں سے اس وقت ہی نکل سکتا ہوں، جب میں کالے بونے کا نام معلوم کر لوں، جس نے مجھے یہاں قید کیا ہوا ہے۔اسی وقت کالا بونا واپس آ گیا۔منگو بھاگ کر تندور کے پاس چلا گیا۔چڑیا کچھ منٹ تک وہاں بیٹھی گانا گاتی رہی اور پھر اڑ گئی۔

چڑیا ناخوش تھی۔وہ پیارے منگو سے بہت مانوس تھی، کیوں کہ وہ اس سے پیار کرتا تھا اور گانا بھی شوق سے سنتا تھا۔اب صرف چڑیا ہی تھی جو منگو کو باہر نکالنے کی کوشش کر سکتی تھی مگر کیسے؟

چڑیا نے سوچا کہ وہ کالے بونے کا پیچھا کرےگی اور دیکھےگی کہ وہ کہاں جاتا ہے۔اگلے دن جب کالا بونا قلعے سے باہر نکلا تو وہ اس کے پپیچھے ہولی۔آخر کار بونا ایک گھر پر رکا، چڑیا یہ دیکھ کر حیران رہ گئی کہ گھر کا دروازہ ایک بلی نے کھولا، جس کا رنگ کالا اور آنکھیں سبز تھیں۔چڑیا سوچنے لگی کہ دیکھوں کہ یہ کالی بلی کب بونے کو پکارےگی۔کالا بونا کچھ دیر وہاں رکا اور پھر چلا گیا۔چڑیا بھی جانے والی تھی کہ اس نے بلی کو گاتے سنا۔وہ اون بن رہی تھی اور گاتی بھی جارہی تھی۔وہ گانا بہت عجیب تھا۔

پہلا انگور کا دوسرا سیب کا

دوسرا انار کا تیسرا ٹماٹر کا

تیسرا جامن کا چوتھا لیچی کا

چوتھا نارنگی کا چوتھا خوبانی کا

پہلا میرا دوسران ان کا تیسرا ہمارا

دوسرا آم کا اور تیسرا آڑو کا

کھیلوگے تو بن جائےگا کام

ہو سکتا ہے مل جائے اس کا نام

کالی بلی یہ گانا گاتی جارہی تھی اور چڑیا سنتی رہی۔یہاں تک کہ اسے بھی یہ گانا یاد ہو گیا۔چڑیا اڑکر قلعے کے پاس جا پہنچی۔اس نے دیکھا کہ منگو کالے بونے کے لیے کھانا سجا رہا ہے اور اس سےباتیں بھی کر رہا ہے۔

اگلے دن چڑیا کالے بونے کے جانے کا انتظار کرنے لگی اور جب وہ چلا گیا تو اس نے گانا شروع کیا، منگو اس کی آواز سن کر کھڑکی کے پاس آیا اور جب اس نے یہ عجیب گانا سنا تو حیران رہ گیا کہ آج چڑیا دوسرا گانا کیوں گا رہی ہے۔منگو سمجھ گیا کہ چڑیا گانا گا کر اس کی مدد کرنا چاہتی ہے۔

منگو جلدی سے ایک پینسل اور کاغذ لے آیا اور گانا سن کر لکھنے لگا اور سمجھنے کی کوشش کرنے لگا کہ اس گانے میں کیا نام چھپا ہے۔الفاظ کچھ یوں تھے۔پہلا انگور کا۔الف، دوسرا سیب کا، ی، دوسرا انار کا۔ن، تیسرا ٹماٹر کا۔الف، تیسرا جامن کا۔م، چوتھا لیچی کا۔ی، چوتھا نارنگی کا۔ن، چوتھا ہی خوبانی کا۔الف، پہلا میرا یعنی۔م، دوسرا ان کا۔ن، تیسرا ہمارا۔الف، دوسرا آم کا۔م اور تیسرا آڑو کا۔و!

اس نے حروف کو لفظ کی شکل میں لکھا اور پھر اسے پڑھنے کی کوشش کی۔

اینا، مینا، منا مو!

تو یہ ہے کالے بونے کا نام!وہ خوشی سے چلایامیں نے کبھی یہ نام سوچا بھی نہیں تھا۔چڑیا جلدی سے اڑ گئی، کیوں کہ اس نے کالے بونے کی آواز سن لی تھی۔وہ اندر داخل ہوا اور یہ دیکھ کر آگ بگولہ ہوگیا کہ منگو کیک بنانے کی بجائے میز پر بیٹھا کچھ لکھ رہا ہے۔

یہ سب کیا ہے؟دہ دھاڑا۔

کیا تمہارا نام بھوری بلی ہے؟منگو نے جان بوجھ کر پوچھا نہیں نہیں کالا بونا بولاجاکر کام کرو۔کالا بونا پوری قوت سے چیخا اور کہا میرے کیک کہاں ہیں؟کیا تمہارا نام اینا، مینا، منا، مو ہو سکتا ہے؟منگو خوشی سے چیخا۔

کالے بونے نے منگو کو گھورا اور ڈر سے پیلا ہو گیا، تمہیں کیسے معلوم ہوا؟اس نے ڈرتے ہوئے پوچھا۔تمہیں میرا راز معلوم ہوگیا ہے تم فوراً یہاں سے چلے جاؤ۔منگو خوشی سے باہر بھاگا۔

وہ سارے راستے کودتا پھلانگتا، اپنے گھر پہنچا۔اس نے اپنے باغ کے دروازے پرچڑیا کو اپنا منتظر پایا۔منگو نے چڑیا کا بہت شکریہ ادا کیا کہ یہ رہائی صرف اس کی وجہ سے ملی ہے۔اب منگو کی دوستی چڑیا سے مزید گہری ہو گئی اور وہ روز اس کا گانا سنتا اور اسے روٹیاں بھی کھلاتا۔

اُس کسان کی بھینس دن بھر میدان میں چرنے کے بعد شام کو اپنے مقام پر لوٹنے کے بجائے راستہ بھٹک کر کہیں چلی گئی تھی۔اور وہ واپسی کے لیے اِدھر اُدھر پھرتی ہوئی نہ جانے کہاں سے کہاں پہنچ گئی۔ساری رات بھی بھینس کو اپنے ٹھکانہ پر نہ لوٹنے کی وجہ سے کسان بہت پریشان ہو گیا۔اس کو بھینس کے اس طرح اچانک لا پتہ ہو جانے پر شبہ ہوا کہ وہ کہیں کھوئی نہیں بلکہ کسی نے اس کو چُرا لیا ہو۔صبح ہوتے ہی کسان نے قریبی مواضعات میں بھینس کی تلاش شروع کر دی۔اس نے کئی دنوں تک اپنی کارروائی جاری رکھی لیکن اسے کامیابی حاصل نہ ہو سکی۔اس کا گاؤں جو جوکُل کہلاتا ہے وہ دوریاستوں کی سرحد پر واقع تھا۔اس کا خیال تھا کہ سارقوں نے بھینس کو یہیں کہیں چھپا رکھا ہوگا۔چنانچہ اس نے وہاں کے بازاروں میں بھی اپنی بھینس کو کافی ڈھونڈا۔مگر وہ بازیاب نہ ہوسکی۔

آخر کار ایک روز کسان کی محنت رنگ لائی اس نے کسی طرح ایک پڑوسی ریاست کے موضع میں اپنی بھینس کو ایک درخت سے باندھے ہوئے دیکھا۔اس کے بعد کسان نے اپنے گاؤں لوٹ کر مقامی بڑے لوگوں کے ساتھ وہاں پہنچ کر اپنی بھینس کو واپس گاؤں لے آیا۔بھینس کو گاؤں لاتے ہی گیانیشور نامی ایک آدمی نے وہاں کے قریبی تھانہ پہنچ کر تھانیدار سے شکایت کی۔

تھانیدار صاحب!کسان نے جو بھینس اپنے گاؤں لے گیا ہے وہ اس کی زرخرید ہے۔میں نے اس بھینس کو ہفتہ بازار میں پچاس ہزار روپے کے بدلے خریدا تھا اور یہی بھینس کئی دنوں سے اس کی زیر پرورش رہی ہے۔اگر کسان کو اپنی بھینس واپس لینی ہو تو اسے قیمت خریداری ادا کرے۔

ایسا ہرگز نہیں ہوسکتا۔یہ بھینس میری ہے۔جو کئی روز سے گم ہوگئی تھی۔اس کے گواہ گاؤں والے ہیں۔کسان نے اپنا مدعا بیان کیا۔

بھینس کی ملکیت کے لیے کسان اور گیانیشور کی دعویداری کا معاملہ ابھی زیردوران ہی تھا کہ ایک شخص پانڈو نے بھی تھانہ میں اپنی شکایت درج کروائی۔

تھانیدار جی!دراصل یہ بھینس میری ہے۔اس کو میں نے ایک موٹی رقم کے عوض بہت پہلے خریدا تھا۔جو کچھ دنوں بعد میرے مکان سے راتوں رات غائب ہو گئی تھی۔میں نے یہ سوچ کر اب تک شکایت نہیں کی تھی کہ وہ کبھی تو اپنے مکان واپس آجائے گی۔

یوں ایک بھینس کے تین دعویدار آپس میں لڑنے جھگڑنے لگے تھے۔تھانیدار سخت الجھن میں پڑ گیا تھا کہ کس طرح اس مسئلہ کو سلجھائیں۔کسی ایک دعویٰ دار کے پاس بھی بھینس کی خریداری کے کاغذات نہیں تھے۔لیکن سب ہی اس پر اپنی ملکیت کا حق جتا رہے تھے۔حالات کی نزاکت کو دیکھتے ہوئے تھانہ دار نے بھینس کی فوری ضبطی کا حکم دیا۔پھر اسے ایک ترکیب سوجھی اس نے تینوں دعویداروں سے کہا کہ وہ تین روز بعد یہاں آئیں تاکہ بھینس کو اپنے حقیقی مالک کی شناخت کا موقع مل سکے۔

تیسرے دن جب تینوں دعویدار بھینس کو حاصل کرنے کے لیے تھانہ پہنچے تو تھانہ دار نے بھینس کو ان کے سامنے تھانہ سے باہر نکال دیا۔

بھینس جس کی بھی ہوگی وہ یقینی طور پر اس کے پاس چلی جائے گی۔اس نے کہا۔تھانے سے باہر کر دیئے جانے کے فوری بعد ضبط شدہ بھینس کسان کے گھر کی جانب چل پڑی۔اس کے سفر کو حیرت کے ساتھ گیانیشور اور پانڈو ہی نہیں بلکہ گاؤں کے تمام عوام حیرت اور دلچسپی سے دیکھ رہے تھے۔اس طریقہ سے گمشدہ بھینس اپنے حقیقی دعویدار اور مالک کے پاس پہنچ گئی تھی۔تھانیدار نے اس مشاہدہ کے بعد یہ فیصلہ کیا کہ یہ بھینس واقعی کسان کی ہی ہے۔کیوںکہ اس کو آزاد کرتے ہی اس نے اپنے حقیقی مالک کے گھر کا رخ کیا اور وہاں پہنچ گئی تھی

دیہی علاقوں میں مویشیوں کی چوری ایک عام بات ہے۔ان مقامات پر ایک بھینس ہزاروں روپے میں فروخت کی جاتی ہے۔میں اس تنازعہ کی یکسوئی کے لیے عہد ماضی کے ایک سبق آموز قصہ سے متاثر ہو کر یہ طریقۂ کار استعمال کیا تھا۔اس بھینس کے بھی تین اشخاص دعوی دار تھے۔تھانیدار نے اس معمہ کو حل کرنے کے بعد اطمینان کا اظہار کرتے ہوئے انکشاف کیا۔

دونوں ہی جھوٹے دعویداروں کو تھانیدار کی سخت سرزنش کے بعد سبکی اٹھاتے ہوئے بڑی خاموشی سے ناکامی اور مایوسی کے ساتھ اپنی راہ لینی پڑی تھی۔۔!

اسکول میں چھٹیاں ہوتیں تو فرحان کبھی کبھی نانا کے یہاں آجاتے تھے۔نانا گاؤں میں رہتے تھے۔فرحان کو وہاں بہت مزہ آتا تھا۔بڑا سا کھلا کھلا سرخ ٹائلوں والا گھر تھا۔گھر کے پیچھے کافی وسیع باغ۔سامنے بھی پھولوں کی کیاریاں تھیں۔پھول آنکھوں کو کیسے بھلے لگتے ہیں۔تھوڑے سے بھی ہوں تو ماحول بدل جاتا ہے۔جی اپنے آپ ہی خوش ہوجاتا ہے۔پھررجّن بھی تھا۔وہ فرحان کو گاؤں بھر میں گھماتا پھرتا۔تالاب میں سنگھاڑے کی بیلیں۔کھیت میں گنّے اور چنا مٹر۔آگ میں بھنی ہوئی شکرقند۔گنے کے رس کو کڑھاؤ میں ابال کر بنتا ہوا گڑ۔کئی بار دیکھنے کے بعد بھی یہ ساری چیزیں بہت اچھی لگتی تھیں۔ہوا میں انوکھی فرحت محسوس ہوتی تھی۔

رجّن نانا کے منشی جی کا بیٹا تھا۔منشی جی گھر کے سارے کاموں کا انتظام دیکھتے۔باغ کے آموں کی فصل پکواتے۔کچھ زمینیں تھیں ان کا حساب رکھتے۔باغ کے اگلے سرے پر نانا نے ان کے لئے دو کمروں کا چھوٹا سا گھر بنوادیا تھا۔اس میں برآمدہ، باورچی خانہ اور بیت الخلا سب ہی کچھ تھا۔رجن کو نانا اسکول میں پڑھوا رہے تھے۔

اس مرتبہ فرحان نانا کے گھر آئے تو انہوں نے باغ میں گھومتے ہوئے ایک نئی چیز دیکھی۔آم کے درخت کے تنے میں ایک کوٹر(چھوٹی سی کھوکھلی جگہ ) بن گیا تھا۔اس میں سے ایک بڑا خوبصورت طوطا گردن نکال کر جھانک رہا تھا۔فرحان کو وہ بہت پیارا لگا۔جیسے کوئی کھڑکی میں سے جھانک رہا ہو۔وہ منہ اٹھا کر اسے دیکھنے لگے۔طوطے نے جھٹ سے گردن اندر کر لی۔

یہاں طوطا تھا۔فرحان نے رجّن سے کہا۔

طوطے کا گھر۔

ہاں۔مطلب اس کا گھونسلہ۔اس نے بچے نکالے ہیں، اور بے وقوف وہ طوطی ہے۔ان بچوں کی ممی۔

ہا ہا ہا۔طوطوں کی ممی۔فرحان کو بہت مزہ آیا۔سب جانوروں کی، پرندوں کی ممی تو ہوتی ہی ہیں۔ممی نہیں ہوں گی تو بچے پالے گا کون۔لیکن گھونسلہ تو پیڑ پر ہونا چاہئے۔بیل کے درخت پر کوے نے گھونسلا بنا رکھا تھا۔انہوں نے کہا۔رجّن فرحان کو گاؤں میں گھماتا تو خوب تھا لیکن کبھی کبھی شہری بابو کہہ کر چڑھاتا بھی تھا۔اس وقت بھی اس نے چڑھایا۔

ارے شہری بابو، طوطے زیادہ تر کسی کھوکھلی جگہ جیسے پیڑ یا پہاڑی کے کوٹر میں گھونسلا بناتے ہیں۔اس میں انڈے دے کر انہیں سیتے اور بچے نکالتے ہیں۔ہم اس طوطے کو شروع سے دیکھ رہے ہیں۔کوٹر میں بچے نکل چکے ہیں۔اب تو کچھ بڑے ہوئے ہوں گے۔

فرحان نے تالی بجائی۔ہم انہیں دیکھیں گے۔طوطے کے بچے۔آہا کتنے پیارے لگیں گے۔

ابھی باہر نہیں آتے۔کیسے دیکھوگے۔رجن نے کہا۔

کوٹر زیادہ اونچائی پر نہیں ہے۔اس کے پاس موٹی سی شاخ بھی ہے۔ہم اس پر چڑھ کر بچے دیکھیں گے۔گاؤں میں برابر آتے رہنے کی وجہ سے فرحان کو پیڑ پر چڑھنا آتا تھا۔دراصل رجن نے ہی سکھایا تھا۔وہ تو بندر کی سی پھرتی سے کسی بھی پیڑ پر چڑھ جاتا تھا۔

بچوں کی ممی ناراض ہوگئی تو تمہیں کاٹ لے گی۔رجن نے ڈرایا۔

اس وقت بات آئی گئی ہوگی لیکن فرحان کے دل میں طوطے کے بچے دیکھنے کا خیال بنا رہا۔تیسرے دن فرحان کی چھٹیاں ختم ہو رہی تھیں۔اب پھر نہ جانے کب چھٹیاں ہوں گی۔اس لئے دوپہر میں وہ چپکے سے باغ میں نکل گئے۔سر اٹھا کر دیکھا۔طوطا۔۔۔نہیں طوطی۔۔۔۔پھر آدھا جسم نکال کر جھانک رہی تھی۔پھر وہ اڑ گئی۔فرحان بہت خوش ہوئے۔اچھا ہے بچے اکیلے مل جائیں گے ورنہ ان کی ممی کاٹ لیتی۔وہ احتیاط سے پیر جما جما کر درخت پر چڑھ گئے۔کوٹر میں جھانکا۔کچھ ہرے ہرے پروں سے ڈھکے ننھے ننھے بچے دکھائی دیئے۔شروع سے زیادہ تر پرندوں کے بچوں کے جسم پر، پر نہیں ہوتے۔گوشت کے لوتھڑے سے دکھائی دیتے ہیں۔کچھ بڑے ہوتے ہیں تبھی پر نکلتے ہیں۔یہ بچے اتنے بڑے ہوگئے تھے کہ ان پر پنکھ آگئے تھے۔بہت ہی پیارے لگے۔فرحان کا جی چاہا انہیں ہاتھ میں لے کر دیکھیں۔تبھی غصے سے ٹیں ٹیں کرتا طوطا ان کے سر پر منڈلانے لگا۔فرحان نے جلدی سے ہاتھ ہٹایا۔چہرہ دوسری طرف کر لیا۔یہ ضرور وی ہے۔بچوں کی ممی۔انہوں نے گھبراہٹ میں سوچا اور جلدی سے پھسل کر اتر آئے۔دیکھا طوطا ان کے سر پر اب بھی منڈلا رہا ہے۔وہ بگٹٹ بھاگے۔اپنے گھر کے بجائے رجّن کے گھر کا رخ کیا۔اپنے گھر میں داخل ہوتے تو گھبراہٹ کی وجہ بتانی پڑتی۔جلدی میں اترتے ہوئے کچھ خراشیں آگئی تھیں۔ان کی وجہ بھی بتانی پڑتی۔اچھی طرح ڈانٹ پڑتی۔پیڑ پر چڑھنے کے لیے مما ہمیشہ منع کرتی تھیں۔نانا بھی منع کرتے تھے۔

رجّن گھر پر ہی تھا۔وہ بہت ہنسا۔اسے شرارت سوجھی۔

پتہ ہے تمہیں طوطوں کی ممی نے پہچان لیا ہے۔اب وہ تمہارا پیچھا کرے گی۔

فرحان ڈر گئے۔تب کیا کریں۔

ایسا کرو تم اپنے کپڑے بدل لو۔تب طوطاتمہیں نہیں پہچان سکے گا۔

لاؤ اپنے کپڑے۔فرحان راضی ہوگئے۔

ہمارے پاس صرف تین شرٹ ہیں۔ایک کو ممی نے صابن ڈال کر بھگو رکھا ہے۔ایک ہم نے پہنی ہے۔تیسری تمہیں پہنا دی تو ابھی نہا کر کیا بدلیں گے۔

تب؟فرحان سخت پریشان ہوگئے۔

ایک طریقہ ہے۔تم بابو جی کی شرٹ پہن کر چلے جاؤ۔اپنے کپڑوں کے اوپر ہی ڈال لینا۔جان تو بچے گی۔اب گھر پر جو بھی ہو۔وہاں ڈانٹ پڑے گی۔کوئی طوطا تو نہیں کاٹے گا۔سوچ کر فرحان راضی ہوگئے۔رجن نے منشی جی کی قمیص نکال کر فرحان کو پہنچا دی۔منشی جی لمبے چوڑے آدمی تھے۔نوسال کے فرحان تو ان کی شرٹ میں جیسے ڈوب ہی گئے۔بالکل پیروں تک آگئی۔مسخروں جیسے حلیے میں انہوں نے پورا باغ پار کیا اور گھر میں داخل ہوئے۔رجّن کچھ دور تک ساتھ آیا، پھر چپکے سے پلٹ گیا۔

ممی سامنے ہی کھڑی ٹوکری میں پھل دیکھ رہی تھیں جو نانی نے دیئے تھے۔شام کو واپس جانا تھا۔یک دم سے فرحان پر نظر پڑی تو گھبرا گئیں۔ارے مما۔۔۔۔ہم ہیں۔ہم فرحان۔ممی کی گھبراہٹ دیکھ کر وہ جلدی سے بولے۔

یہ کیا حلیہ بنا رکھا ہے۔اور یہ قمیص تو منشی جی کی ہے۔ممی نے ٹوکری الگ رکھ کر پوچھا۔

مجبوراً فرحان نے پوری کہانی سنائی۔وہ ابھی تک وہی قمیص پہنے کھڑا تھا۔تبھی نانا بھی آگئے۔باورچی خانے سے روٹی پکاتی قمرن بوا نے جھانکا اور ہنسی سے لوٹ پوٹ ہوگئیں۔توے پر روٹی جل اٹھی۔نانی نے مینا پال رکھی تھی، اس نے شور مچایاکون ہے، کون ہے!

پیچھے کچھ رک کر رجّن بھی آگیا تھا۔وہ خوب قہقہے لگا رہا تھا۔ارے بابوجی کی شرٹ تو اتارو۔اس نے قمیص اتروائی۔

مما، ہم اگلی بار نانا کے یہاں آئیں گے تب بھی طوطوں کی ممی ہمیں پہچان کر سر پر ٹھونگ لگائے گی؟فرحان نے پوچھا۔

لوگ پھر ہنس پڑے۔نہیں تب نہیں پہچانے گی۔بھول چکی ہوگی۔نانانے کہا۔

مگر رجّن ٹپ سے بول پڑا۔ممی نہیں پہچانے گی لیکن تب بچے تمہیں پہچان لیں گے۔تینوں مل کر تمہیں ٹھونگ لگائیں گے۔

فرحان روہانسے ہوگئے۔

نانا نے ہنس کر کہا، بے وقوف، رجّن تمہیں چھیڑ رہا ہے لیکن ہاں، پرندوں کو پریشان نہیں کرنا چاہئے۔بلکہ کسی بھی جانور کو پریشان نہیں کرنا چاہئے۔انہیں بھی چین سے رہنے کا حق ہے۔وہ ہمارے ماحول کا بہت ضروری حصہ ہیں۔

ثاقب صاحب آفس سے گھر آئے تو انھیں محسوس ہوا کہ ان کی بیوی کا موڈ کچھ خراب ہے۔انھیں دیکھ کر نہ تو وہ مسکرائیں اور نہ ہی اس خوشی کا اظہار کیا جو روز ان کے آفس سے آنے پر کرتی تھیں۔وہ کپڑے تبدیل کر کے آئے تو بیوی نے خاموشی سے چائے کا کپ ان کے سامنے رکھ دیا اور سامنے صوفے پر بیٹھ کر دوپٹے سے منہ کا پسینہ خشک کرنے لگیں۔

بیگم۔آج تو تم غصے میں دکھائی دے رہی ہو۔اس کی وجہ یہ تو نہیں کہ میں کچھ جلدی گھر آگیا ہوں۔ثاقب صاحب نے چائے کا گھونٹ بھر کر مزاحیہ انداز میں کہا۔

ان کی بات سن کر ان کی بیوی بولیں۔آپ کو تو ہر وقت مذاق سوجھتا ہے۔آپ نے تین مصیبتیں میرے پیچھے لگا دی ہیں۔ان میں سے کوئی ایک بھی میری بات نہیں سنتا۔میں کہتی رہ جاتی ہوں کہ یہ کردو، وہ کردو۔مجال ہے جو ان کے کانوں پر جوں رینگ جائے۔ہر وقت موبائل لیے کونے کھدروں میں دبکے رہتے ہیں۔میں عدنان سے کہہ کہہ کر تھک گئی ہوں کہ وہ مجھے مارکیٹ سے کچھ سودا لادے۔ہر مرتبہ وہ یہ ہی کہہ دیتا ہے کہ ابھی لاتا ہوں۔مگر جب سے موبائل پر گیم ہی کھیلے جا رہا ہے۔

شکر ہے تم بچوں کی وجہ سے ناراض ہو۔میں تو ڈر گیا تھا کہ تمہاری ناراضگی مجھ سے ہے۔ثاقب صاحب نے خوش دلی سے مسکرا کر کہا۔

ان کی اس بات پر ان کی بیوی بھی مسکرا دیں اور شکایتی لہجے میں بولیں۔آپ انھیں کچھ سمجھاتے کیوں نہیں ہیں۔ہر چیز کی زیادتی بھی بری ہوتی ہے۔

ثاقب صاحب ایک دم سے سنجیدہ ہوگئے اور خاموشی سے کچھ سوچتے ہوئے چائے پینے لگے۔تھوڑی دیر بعد بولے۔معاملہ واقعی بہت اہم ہے۔اس کا حل نکالنا ہی پڑے گا۔

ان کی آمد کی خبر تینوں بچوں عدنان، کامران اور گڑیا کو ہو گئی تھی۔وہ تینوں اپنے پاپا کے پاس آئے اور انھیں سلام کرکے ان کے پاس بیٹھ گئے

ثاقب صاحب نے عدنان سے کہا۔بیٹا۔کتنی بری بات ہے۔تم اپنی امی کی بات نہیں سنتے ہو۔انھیں کچھ چیزیں منگوانا تھیں۔وہ تم نے اب تک لاکر نہیں دیں۔

عدنان نے شکایتی نگاہوں سے امی کو دیکھا اور بولا۔سوری۔امی بتائیے آپ کو کیا منگوانا ہے۔

امی نے بھی بات بڑھانا مناسب نہیں سمجھا اور اسے ایک پرچہ تھما کر بولیں۔یہ چیزیں لے لینا اور جلدی آجانا۔مجھے کھانا پکانے کو دیر ہو رہی ہے۔

عدنان کے جانے کے بعد، کامران اور گڑیا تھوڑی دیر تک پاپا کے پاس بیٹھے رہے۔اس دوران ثاقب صاحب نے ان سے کچھ باتیں کیں۔یہ بھی پوچھا کہ آج اسکول میں کیا کیا ہوا تھا۔اس مختصر سی گفتگو کے بعد دونوں بچے اٹھ کر پھر اپنے کمرے میں چلے گئے۔

انھیں جاتا دیکھا تو ان کی امی سمجھ گئیں کہ اب یہ پھر موبائل لے کر بیٹھ جائیں گے۔مگر کچھ سوچ کر وہ خاموش رہیں اور کچھ نہ بولیں۔

ان کے تینوں بچے بارہ سالہ عدنان، دس سالہ کامران اور آٹھ سالہ گڑیا نہایت تمیز دار تھے۔وہ پڑھنے لکھنے میں بھی تیز تھے اور ادب آداب میں بھی اچھے تھے۔مگر ان میں یہ بری بات پیدا ہوگئی تھی کہ اپنے اسکول وغیرہ کا کام ختم کرکے وہ موبائل لے کر بیٹھ جاتے تھے۔

اس عادت نے انھیں ان کھیلوں سے دور کردیا تھا جو جسمانی اور ذہنی صلاحیتیں بڑھاتے ہیں۔عدنان اور کامران نہ تو کرکٹ، ہاکی، بیڈ منٹن اور فٹ بال کھیلنے باہر میدان میں جاتے تھے اور نہ ہی گھر میں گڑیا کے ساتھ لوڈو، کیرم اور اسی طرح کے دوسرے گیم کھیلتے تھے۔اور تو اور ان کی کہانیوں کی کتابیں پڑھنے کی عادت بھی نہیں رہی تھی۔ان سب خرابیوں کی وجہ موبائلوں میں ان کی حد سے بڑھی ہوئی دلچسپی تھی۔

امی کو ان کے پاپا سے شکایت کیے چند روز ہوگئے تھے کہ ایک روز رات کے کھانے پر ثاقب صاحب نے بچوں سے کہا۔تین روز بعد اتوار کی چھٹی آنے والی ہے۔ہم لوگ شاداب نگر کے جنگل چلیں گے اور وہاں پر پکنک منائیں گے۔یہ جنگل ہمارے گھر سے تقریباً دس بارہ کلو میٹر کی دوری پر پہاڑوں کے نزدیک ایک بہت ہی خوبصورت جگہ پر ہے۔وہاں ایک دریا بھی بہتا ہے جس کا پانی بہت ہی ٹھنڈا ہوتا ہے۔وہاں ہم ایک بہت ہی مزے کا کھیل بھی کھیلیں گے۔

پاپا وہ کھیل کون سا ہوگا؟گڑیا نے دلچسپی سے پوچھا۔

میں جنگل میں کسی جگہ ایک بڑا سا بیگ چھپا دوں گا۔اس بیگ میں بہت اچھی اچھی چیزیں ہوں گی۔تمہیں اس بیگ کو ڈھونڈنا ہوگا۔مجھے یقین ہے کہ تم اس کھیل سے بہت لطف اندوز ہوگے۔

تینوں بچوں کی آنکھیں خوشی سے چمکنے لگیں۔گڑیا بولی۔لیکن پاپا جنگل تو بہت بڑا ہوتا ہے کیا اس بیگ کے لیے ہمیں پورے جنگل کی تلاشی لینا پڑے گی؟۔

اس کا سوال سن کر ثاقب صاحب مسکرائے اور بولے۔شاباش تم نے ایک بہت اچھا سوال کیا ہے۔پورے جنگل کی تلاشی لینے کی ضرورت نہیں ہوگی۔جہاں ہم بیٹھیں گے اس کے ایک چھوٹے سے علاقے میں وہ بیگ موجود ہوگا۔

ان کی بیوی بھی یہ بات سن کر خوش ہوگئیں۔کہنے لگیں۔میں بھی گھر میں بند رہ رہ کر تنگ آگئی ہوں۔اچھا ہے میری بھی سیر و تفریح ہوجائے گی۔

عدنان نے پوچھا۔اور پاپا کیا امی بھی اس کھیل میں حصہ لیں گی؟۔

میں تو اس کھیل سے باز آئی۔ہوسکتا ہے تمہارے پاپا وہ بیگ کسی پرندے کے گھونسلے میں رکھیں۔درختوں پر چڑھ کر پرندوں کے گھونسلوں میں جھانکتی کیا میں اچھی لگوں گی؟۔ان کی امی نے مسکرا کر کہا۔

ان کی بات سن کر تینوں بچے کھلکھلا کر ہنس پڑے۔کامران نے کہا۔تو کیا پاپا آپ اس بیگ کو کسی گھونسلے میں چھپائیں گے؟گڑیا درختوں پر تو چڑھ نہیں سکتی۔وہ اسے کیسے ڈھونڈے گی۔۔

اس بارے میں میں کچھ نہیں کہہ سکتا۔ہوسکتا ہے میں اسے گھونسلے میں نہ چھپاؤں۔ثاقب صاحب نے جان چھڑانے والے انداز میں کہا۔بچے ان کے پاس سے اٹھ کر چلے آئے اور اسی بارے میں اظہار خیال کرنے لگے۔انھیں اس بات کا تجسس ہوگیا تھا کہ پاپا اس بیگ کو کہاں چھپائیں گے۔انہوں نے مختلف جگہوں کے بارے میں سوچا مگر کسی حتمی نتیجے پر نہ پہنچ سکے۔

وہ اسی ادھیڑ بن میں لگے رہے اور اس دوران ان کا دھیان اپنے موبائلوں کی طرف بھی نہیں گیا۔ان کا ذہن اس بات میں الجھا ہوا تھا کہ بیگ کہاں رکھا ہوگا۔جب وہ سونے کے لیے بستروں پر گئے اور ان کی امی انھیں دیکھنے کے لیے ان کے کمرے میں آئیں تو یہ دیکھ کر حیران رہ گئیں کہ کسی بچے کے پاس بھی موبائل نہیں تھا۔وہ اپنے اپنے بستروں میں لیٹے پکنک اور اس بیگ کے بارے میں ہی باتیں کررہے تھے۔

انہوں نے مسکرا کر انھیں شب خیر کہا اور واپس جا کر ثاقب صاحب کو یہ خبر سنائی کہ آج پہلی دفعہ انھیں بچوں سے یہ نہیں کہنا پڑا کہ بچو۔اپنے اپنے موبائل رکھ کر اب سوجاؤ۔

ثاقب صاحب یہ سن کر مسکرانے لگے۔

اتوار والے دن تینوں بچے خلاف توقع جلد سو کر اٹھ گئے۔ورنہ عموماً چھٹی والے دن وہ دیر تک سوتے تھے۔سب نے نہا دھو کر کپڑے پہنے۔جلدی جلدی ناشتہ کیا اور ثاقب صاحب کا انتظار کرنے لگے کہ وہ کب انھیں گاڑی میں بیٹھنے کا کہتے ہیں۔ثاقب صاحب ان کی امی کے ساتھ کھانے پینے کی چیزیں پیک کروا رہے تھے۔ان کی امی نے بریانی، کباب اور فروٹ کسٹرڈ بنایا تھا۔کھانے کے ساتھ پھل تھے اور مشروبات کے ٹن تھے۔پھل اور مشروبات کے ٹن پلاسٹک کے تھیلوں میں رکھے ہوئے تھے۔

زیادہ دیر نہیں گزری تھی کہ ساری تیاریاں مکمل ہوگئیں اور وہ گھر کو لاک کر کے اپنے سفر پر روانہ ہوگئے۔تینوں بچوں کے چہروں پر جوش کے اثرات نمایاں تھے۔وہ جلد سے جلد وہاں پہنچ کر اس بیگ کو ڈھونڈنے کے لیے بے چین تھے۔ان کی بے چینی کو محسوس کرکے ثاقب صاحب مسکرا رہے تھے۔

حالانکہ گرمی کا موسم تھا اور سورج پوری آب و تاب سے آسمان پر چمک رہا تھا۔مگر جب وہ جنگل کے قریب پہنچے تو انھیں ٹھنڈک کا احساس ہوا۔چاروں طرف ایک پرسکون سناٹا طاری تھا، ایسے میں کبھی کبھار کسی پرندے کی تیز آواز فضا میں گونجتی اور کانوں کو بڑی بھلی محسوس ہوتی تھی۔

ایک صاف ستھری جگہ منتخب کر کے انہوں نے وہاں گاڑی روکی اور گاڑی سے کچھ دور پڑاؤ ڈال دیا۔قریب ہی دریا تھا اور اس کا صاف ستھرا پانی سورج کی روشنی میں چاندی کی طرح چمک رہا تھا۔بچوں نے پلاسٹک کی چٹائی بچھا کر ساتھ لایا ہوا کھانے پینے کا سامان گاڑی میں سے نکال کر اس پر رکھ دیا۔

ثاقب صاحب نے پھلوں اور مشروبات کے تھیلوں میں لمبی ڈوریاں باندھ کر انھیں دریا کے ٹھنڈے پانی میں ڈالا اور ڈوریوں کے سرے کو ایک درخت سے باندھ دیا اور بچوں سے بولے۔اب تھیلوں میں موجود چیزیں دریا کے پانی کی وجہ سے ٹھنڈی رہیں گی۔

یہ ترکیب بچوں کے لیے نئی تھی۔گڑیا نے فخر سے دونوں بھائیوں کی طرف دیکھا جیسے کہہ رہی ہو کہ اس کے پاپا کو کیسی کیسی باتیں پتاہیں۔

ثاقب صاحب اور ان کی بیوی چٹائی پر آرام سے بیٹھ گئے۔عدنان نے کہا۔لو بھئی۔میں تو چلا اس بیگ کو تلاش کرنے کے لیے۔اگر میں نے اسے ڈھونڈ لیا تو تم دونوں کو بھی اس میں سے چیزیں دوں گا۔

وہ دریا کی جانب چل پڑا۔اس کے ذہن میں ایک بات آئی تھی۔اس نے سوچا کہ کہیں اس کے پاپا نے رسی باندھ کر اس بیگ کو بھی دریا میں نہ ڈال دیا ہو، جیسے پھل اور مشروبات کے تھیلوں کو ڈالا تھا۔وہ دریا کے کنارے کنارے چلتا رہا۔اسے کسی رسی کی تلاش تھی جس کا ایک سرا درخت سے بندھا ہو اور اس کے دوسرے سرے پر بندھا چیزوں کا بیگ دریا میں پڑا ہو۔وہ ڈھونڈتا ڈھونڈتا کافی آگے نکل آیا مگر بیگ نہ ملا۔

اس کے چھوٹے بھائی کامران کے ذہن میں یہ بات بیٹھ گئی تھی کہ وہ بیگ کسی درخت پر ٹنگا ہوگا۔وہ سر اٹھائے اونچے اونچے درختوں کا جائزہ لیتے ہوئے آگے بڑھنے لگا۔اس نے بہت سارے درخت دیکھ لیے مگر وہ بیگ اسے بھی نہ مل سکا۔

ثاقب صاحب اور ان کی بیوی بڑی دلچسپی سے ان دونوں کو دیکھ رہے تھے۔ان کی بیوی نے پوچھا۔آپ کا کیا خیال ہے۔یہ لوگ اس بیگ کو ڈھونڈ بھی لیں گے یا نہیں؟

ثاقب صاحب ہنسے اور بولے۔مجھے تو مشکل ہی نظر آتا ہے۔وہ بیگ میں نے چھپایا ہے۔اتنی آسانی سے تو ملنے سے رہا۔

گڑیا ان کے نزدیک ہی بیٹھی ہوئی تھی اور اپنے بھائیوں کو دیکھ رہی تھی جو اب کافی دور نکل گئے تھے۔

تم اسے کیوں نہیں ڈھونڈ رہیں؟۔اس کی امی نے سوال کیا۔

میں بھی ڈھونڈنے جاؤں گی۔ابھی میں ذرا سوچ رہی ہوں کہ وہ کہاں ہوگا۔گڑیا نے جواب دیا۔

اس کی امی پھر ثاقب صاحب کی طرف متوجہ ہوگئیں۔وہ بولیں۔آپ نے پکنک کے لیے جگہ کا انتخاب خوب کیا ہے۔یہاں بہت سکون اور خنکی ہے۔بڑا مزہ آرہا ہے۔آپ پہلے بھی کبھی یہاں آئے تھے؟

نہیں۔اس جگہ کے بارے میں میرے دوستوں نے مجھے بتایا تھا۔میں بھی یہاں پہلی مرتبہ آیا ہوں۔یہ کہہ کر ثاقب صاحب نے بچوں کی طرف دیکھا اور بولے۔دونوں بڑی احتیاط سے ہر جگہ کا جائزہ لے رہے ہیں۔تم تو ان بے چاروں سے خواہ مخواہ شاکی رہتی تھیں۔بھلا دیکھو تو سہی، کل رات سے اب تک انہوں نے موبائلوں کو ہاتھ تک نہیں لگایا ہے۔اس مہم کو سر کرنے کے شوق میں وہ انھیں اپنے ساتھ بھی لے کر نہیں آئے، گھر ہی چھوڑ آئے ہیں۔

یہ تو ہے۔ان کی بیوی نے حیرت سے کہا۔اس طرف تو میرا دھیان ہی نہیں گیا تھا۔یہ لوگ تو اپنے موبائلوں کو بالکل بھول ہی گئے ہیں۔

بس تمہیں اس بات کا احساس دلانے کے لیے ہی میں نے یہ منصوبہ بنایا تھا۔ثاقب صاحب نے کہا۔ہمارے بچے اور دوسرے تمام بچے بہت اچھے ہیں۔یہ ہماری ہی غلطی ہے کہ اپنی آسانی کے لیے ہم بچوں کو ٹی وی کے کارٹون اور موبائلوں میں لگا دیتے ہیں اور سوچتے ہیں کہ یہ ان چیزوں میں مصروف رہیں گے تو ہمیں ڈسٹرب نہیں کریں گے۔

ان کی بیوی شرمندگی سے بولیں۔یہ بات تو آپ نے ٹھیک کہی ہے۔جب ہمارے تینوں بچے ایک ایک سال کے تھے تو آپ کے آفس چلے جانے کے بعد مجھے بہت تنگ کرتے تھے۔میں ڈھنگ سے گھر کا کوئی کام بھی نہیں کر سکتی تھی اور نہ ہی کوئی ٹی وی ڈرامہ دیکھ سکتی تھی۔پھر میرے ذہن میں ایک ترکیب آئی۔میں چھوٹے ٹی وی پر کارٹون لگا کر انھیں ان کی ڈائننگ چیئر پر بیٹھا دیتی تھی، وہیں انہیں دودھ کی بوتل بھی دے دی، یہ گھنٹوں مجھے تنگ نہیں کرتے تھے۔کارٹونوں میں ہی لگے رہتے تھے۔مجھے بڑا آرام ہوگیا تھا۔

اور پھر جب یہ بڑے ہوئے تو تم نے اور میں نے ان کی سالگراہوں اور امتحانوں میں پاس ہونے کی خوشی میں بڑے بڑے موبائل دلا دیے۔میں بھی اس کا قصور وار ہوں۔آفس سے آنے کے بعد یہ مجھے نہ تو خبریں دیکھنے دیتے تھے اور نہ ہی اخبار پڑھنے دیتے تھے۔یہ مجھ سے باتیں کرنا چاہتے تھے، میرے ساتھ باہر گھومنے پھرنے کے لیے جانا چاہتے تھے، یہ چاہتے تھے کہ میں ان کے ساتھ کھیلوں۔مگر میں نے بھی یہ کوشش کی کہ یہ کسی مشغلے میں لگ جائیں اور میں آرام اور سکون سے ٹی وی دیکھوں اور اخبار پڑھوں۔ان کے پاس موبائل آئے تو یہ ان میں مگن رہنے لگے اور یہ میری کم عقلی کہ میں خوش ہوگیا کہ اب یہ لوگ مجھے تنگ نہیں کرتے۔اس طرح خود ہم نے اپنے بچوں کو اپنے سے دور کردیا تھا۔موبائلوں میں لگ کر انہوں نے اپنے کھیل کود اور میدانوں اور پارکوں میں جانا بند کردیا۔اسکول میں کورس کی کتابیں تو پڑھتے تھے مگر وہ غیر درسی کتابیں جن سے دنیا بھر کی معلومات حاصل ہوتی ہیں، ان سے ان کی دلچسپی ختم ہوگئی۔تم خود دیکھو۔جب ہم نے ان کے ساتھ اس کھیل میں حصہ لیا ہے تو یہ کتنا خوش ہیں اور کتنا مگن ہیں۔انہیں اپنے موبائل بھی یاد نہیں رہے۔ثاقب صاحب نے کہا۔

ان کی بیوی ان کی باتیں سن کر شرمندہ نظر آنے لگیں۔انہوں نے تاسف بھرے لہجے میں کہا۔مجھے اپنی غلطی کا احساس ہوگیا ہے۔میں نے اپنی آسانی اور آرام کے لیے اپنے بچوں کو خود سے دور کردیا تھا جس کی وجہ سے وہ موبائلوں میں گم رہنے لگے تھے۔اب تو میں نے سوچ لیا ہے کہ ان کو بہت سارا وقت دیا کروں گی۔گھر کا کام ہوتا ہے تو ہو، نہیں ہوتا ہے تو نہ ہو۔میں ٹی وی ڈرامے دیکھنا بھی بند کردوں گی۔میں ان سے باتیں کیا کروں گی، ان کے ساتھ ان ڈور گیمز کھیلا کروں گی اور ان کو ساتھ بٹھا کر خود بھی کہانیوں کی کتابیں پڑھا کروں گی اور انہیں بھی پڑھایا کرونگی۔میں انہیں بہت سا وقت دیا کروں گی۔

میں بھی عدنان اور کامران سے کہوں گا کہ اب وہ روز شام کو میدان میں کھیلنے جایا کریں۔رات کو میں ان تینوں کے ساتھ کیرم، لوڈو اور تعلیمی تاش بھی کھیلا کروں گا۔ثاقب صاحب نے کہا۔

عدنان اور کامران کو گئے ہوئے کافی دیر ہوگئی تھی۔گڑیا کچھ دور ایک جھاڑیوں میں سے بیر توڑ رہی تھی اور ان کو ایک مخملی تھیلی میں رکھتی جا رہی تھی۔ثاقب صاحب نے بچوں کو آواز دی کیوں کہ کھانے کا وقت ہوگیا تھا۔وہ تینوں آگئے۔عدنان اور کامران کے چہروں پر مایوسی کے آثار تھے۔

کامران بولا۔پاپا ہم نے تو چپہ چپہ چھان مارا ہے۔سارے درخت اور جھاڑیاں دیکھ لیں۔دریا کے کنارے کنارے دور تک دیکھ لیا۔وہ بیگ تو ہمیں کہیں نہیں ملا۔

وہ بیگ اسی جنگل میں ہے۔کھانے کے بعد پھر ڈھونڈنے کی کوشش کرنا۔اور گڑیا لگتا ہے تم نے ہمت ہار دی ہے۔تم وہ بیگ نہیں ڈھونڈ رہی ہو۔ثاقب صاحب نے گڑیا کے سر پر پیار سے ہاتھ پھیرتے ہوئے کہا۔

پاپا۔وہ بیگ میں اس لیے نہیں ڈھونڈ رہی کہ مجھے پتہ ہے کہ وہ کہاں ہے۔گڑیا نے اٹھلا کر کہا۔

اس کی بات سن کر سب چونک گئے۔اس کی امی جو پلیٹوں میں کھانا نکال رہی تھیں بے یقینی سے اسے دیکھنے لگیں۔

بھلا بتاؤ تو سہی کہاں ہے وہ بیگ؟۔ثاقب صاحب کو بھی اس کی بات کا یقین نہیں آیا تھا۔

وہ بیگ گاڑی کی ڈگی میں رکھا ہوا ہے۔آپ ٹھیک کہہ رہے تھے کہ بیگ جنگل میں ہے۔گاڑی بھی تو جنگل میں ہی ہے۔گڑیا نے بڑے مزے سے کہا۔

اس کی بات سن کر ثاقب صاحب کی حیرت کی انتہا نہیں رہی۔انہوں نے گڑیا کو گلے سے لگا لیا۔اس کے دونوں بھائی بھاگتے ہوئے گاڑی تک گئے۔اس کی ڈگی کھولی اس میں ایک بہت بڑا بیگ رکھا ہوا تھا۔وہ اسے اٹھا کر لائے۔ثاقب صاحب نے اس کی زپ کھولی، اس بیگ میں ایک کرکٹ کا بلا، وکٹیں، ربڑ کی گیندیں، چار بیڈ منٹن، ان کی شٹل کاکس کا ڈبہ، ایک لوڈو، اردو اور انگریزی کے تعلیمی تاش اور بہت سی کہانیوں کی کتابیں موجود تھیں۔

گڑیا۔تم واقعی ایک عقلمند لڑکی ہو۔مگر تمہیں کیسے پتہ چلا کہ یہ بیگ ڈگی میں رکھا ہوا ہے۔ثاقب صاحب نے پوچھا۔

میں کبھی کبھی بچوں کی جاسوسی کہانیاں بھی پڑھتی رہتی ہوں۔مجھے بھی تھوڑی بہت جاسوسی آگئی ہے۔جب آپ امی سے کہہ رہ تھے کہ آپ یہاں پہلی مرتبہ آئے ہیں تو میں چپکے چپکے یہ بات سن رہی تھی۔مجھے پتہ چل گیا کہ جب آپ پہلے کبھی اس جگہ آئے ہی نہیں تھے تو یقیناً آپ نے بیگ جنگل میں نہیں گاڑی میں ہی چھپایا ہوگا۔گڑیا نے ہنستے ہوئے بتایا۔

اس کی اس جاسوسی پر سب نے اسے خوب شاباش دی۔

کامران بولا۔پاپا آپ کا بہت بہت شکریہ۔آپ نے ہمیں اتنی بہت سی چیزیں لاکر دیں۔اب ہم لوگ روز اپنے دوستوں کے ساتھ ان سے کھیلا کریں گے۔مجھے یہ احساس بھی ہوگیا ہے کسی بھی چیز کی زیادتی بری ہوتی ہے۔یہ ہماری غلطی تھی کہ اپنے وقت کا ایک بڑا حصہ ہم موبائلوں پر صرف کرنے لگے تھے۔اس وجہ سے ہمیں کھیلنے کودنے اور گھر کے دوسرے کام کرنے کا ہوش ہی نہیں رہتا تھا۔ہم موبائل بھی استعمال کیا کریں گے مگر ایک حد میں رہ کر اور اس کا بھی ایک وقت مخصوص کرلیں گے۔

تمہارا یہ فیصلہ بہت اچھا ہے۔اس کی امی نے خوش ہو کر کہا پھر وہ گڑیا سے مخاطب ہوئیں۔گڑیا۔تم نے تو بھئی کمال کر دکھایا ہے۔واقعی میری بیٹی بہت ذہین ہے۔

گڑیا نے اس تعریف پر خوش ہو کر ان کے گلے میں بانہیں ڈال دیں۔

اٹلی میں ایک بادشاہ حکومت کرتا تھا۔اس کی رعایا اسے ناپسند کرتی تھی مگر کچھ لوگ ایسے بھی جو اس کی بہت تعریف کرتے تھے۔اس بادشاہ کا ایک خوشامدی وزیر تھا۔وہ دن رات بادشاہ کی جھوٹی تعریفیں کرتا۔بادشاہ کا حکم تھا کہ اسے رعایا کا حال سچ مچ بتایا جائے کہ کون کس حالت میں ہے اور میرے بارے میں لوگ کیا کہتے ہیں۔اس طرح میں ان کی رائے اور سب کے حالات صحیح طور پر معلوم کر سکوں گا۔اس کے جواب میں دوسرے وزیر تو خاموش رہتے، مگر تعریف کرنے والا وزیر فوراً کہتا، حضور کی نیکی اور انصاف کے چرچے سارے ملک بلکہ دنیا بھر میں ہوتے ہیں۔بھلا وہ کون بے وقوف آدمی ہوگا جو حضور کے انتظام سے خوش نہ ہو ہمارے ملک کی رعایا تو بےحد آرام اور چین سے ہے۔

بادشاہ کو اس کی باتیں سنتے سنتے شک ہونے لگا کہ ہو سکتا ہے کہ یہ خوشامدی مجھ سے سچی اور صاف باتیں نہیں کرتا اور اس کے دھوکے میں اپنی رعایا کے اصل حال سے بےخبر رہوں۔یہ سوچ کر اس نے ارادہ کیا کہ اس وزیر کو کسی طرح آزمانا چاہیے۔پہلے تو وہ اسے باتوں باتوں میں سمجھاتا رہا کہ دیکھو دنیا میں کوئی ملک ایسا نہیں ہوتا جس کے سارے لوگ اپنے بادشاہ سے خوش ہوں اور کوئی بادشاہ ایسا نہیں ہو سکتا ہے کہ جو کسی معاملے میں بے جا فیصلہ نہ کر بیٹھے، جس سے کسی کو تکلیف پہنچے۔وزیر کو چاہئے کہ اس کے سامنے سچ بولے اور حق بات کہے۔میں چاہتا ہوں کہ تم نڈر ہو کر میرے سامنے رعایا کا حال، ان کے خیالات اور میرے انتظام کی صحیح حالت مجھے بتا دیا کرو تاکہ میں سب لوگوں کی اچھی طرح دیکھ بھال کر سکوں، لیکن وزیر اپنی خوشامد کی عادت سے باز نہ آیا اور اسی طرح جھوٹی سچی باتیں بنا کر تعریفیں کرتا رہا۔آخر بادشاہ نے تنک آکر اس کی آزمائش کے لئے اس سے کہا ہم تمہارے کام اور تمہاری باتوں سے بہت خوش ہیں اور اس صلے میں تمہیں بہت بڑا انعام دینا چاہتے ہیں۔یہ انعام ایک دن کی بادشاہت ہے۔کل تم بادشاہ بنوگے اور دربار میں سب امیروں، وزیروں اور رعایا کے اعلیٰ و ادنیٰ لوگوں کو جمع کرکے تمہاری دن بھر کی بادشاہت کا ہم اعلان کریں گے۔

وزیر یہ سن کر بہت خوش ہوا۔دوسرے دن شاہی دربار میں مہمان آنا شروع ہوئے۔ہر طبقے کے لوگوں کو دعوت دی گئی تھی اور ان کے سامنے وزیر کو بادشاہ نے اپنا تاج پہناکر اپنے تخت پر بٹھا دیا اور اعلان کیا کہ آج کے دن ہم بادشاہ نہیں۔آپ لوگوں کا یہ بادشاہ ہے۔اس کے بعد سب لوگ کھانے پینے میں مصروف ہو گئے۔خوشامدی وزیر بادشاہ بنا، بڑی شان سے تخت پر بیٹھا، نئے نئے حکم چلا رہا تھا اور خوشی سے پھولے نہیں سما رہا تھا۔

اصلی بادشاہ ایک دن کے نقلی بادشاہ کے پاس چپ چاپ بیٹھا تھا۔اتنے میں ایک دن کے بادشاہ کی نظر جو اچانک اٹھی تو وہ ایک دم خوف سے کانپنے لگا۔اصلی بادشاہ اس کی یہ حالت دیکھ کر مسکراتا رہا۔قصہ یہ تھا کہ نقلی بادشاہ نے دیکھا کہ شاہی تخت کے اوپر اس جگہ جہاں وہ بیٹھا تھا سر پر ایک چمک دار خنجر لٹک رہا تھا جو بال جیسی باریک ڈوری سے بندھا ہوا تھا۔اسے دیکھ کر نقلی بادشاہ کا ڈر کے مارے برا حال ہو گیا کہ کہیں یہ بال ٹوٹ نہ جائے اور خنجر اس کے اوپر نہ آ پڑے۔اس نے ضبط کر کے بہت سنبھلنے کی کوشش کی، مگر اس سےخوف کی وجہ سے سیدھا نہ بیٹھا گیا۔

آخر مجبور ہو کر اصلی بادشاہ سے کہنے لگا حضور!یہ خنجر میرے سر پر سے ہٹوا دیا جائے۔اصلی بادشاہ نے مسکرا کر کہایہ کیسے ہٹا جا سکتا ہے۔یہ تو ہر بادشاہ کے سر پر ہر وقت لٹکا رہتا ہے۔اسے فرض کا خنجر کہتے ہیں۔اگر کوئی بادشاہ اپنے فرض سے ذرا غافل ہوتا ہے تو یہی خنجر اس کے سر کی خبر لیتا ہے، لیکن جو بادشاہ انصاف اور سچائی سے حکومت کرتا ہے یہ خنجر اس کی حفاظت کرتا ہے۔

اب تو وزیر کی بہت بری حالت ہو گئی اور وہ پریشان ہو کر سوچنے لگا کہ اب کیا کرے، کیا نہ کرے۔اس کے دل میں خیال آ رہا تھا کہ ایک دن کی بادشاہت میں وہ ایسے ایسے حکم چلائے جس سے اس کے خاندان والوں، عزیزوں اور دوستوں کو خوب فائدے پہنچیں، مگر اب تو اس کے سارے منصوبے خاک میں ملتے نظر آ رہے تھے۔اس نے سوچا اگر کوئی حکم اس نے انصاف کے خلاف دیا تو یہ خنجر اس کی گردن اڑا دےگا۔اصلی بادشاہ اس کی گھبراہٹ دیکھ کر کہنے لگا، اب تمہاری سمجھ میں آیا کہ بادشاہ کی ذمہ داریاں کیا ہیں اور اس کی جان کو کیا کیا عذاب جھیلنے پڑتے ہیں۔یہ تخت آرام اور من مانی کے لیے نہیں ہے۔رعایا کا حال اور ملکی انتظام کے بارے میں صحیح صحیح حالات بتاؤ۔خوشامدی وزیر اپنے بادشاہ کی جھوٹی تعریف کر کے ملک، بادشاہ اور رعایا کی بھلائی نہیں کرتے اور خود اپنے بھی خیر خواہ نہیں ہوتے۔بلکہ وہ اپنے بادشاہ کو اس چمک دار خنجر کی زد میں لاتے ہیں جو اس کے سر پر لٹک رہا ہے۔وزیر اپنے بادشاہ کی یہ باتیں سن کر بہت شرمندہ ہوا اور جھوٹی خوشامد سے باز رہنے کی توبہ کر کے بادشاہ سے دست بردار ہو گیا۔

ایک تھا چڑا اور ایک تھی چڑیا۔چڑا لایا دال کا دانہ۔چڑیا لائی چاول کا دانہ، دونوں نے مل کر کچھڑی پکائی۔گھر میں نمک نہ تھا۔چڑیا نے چڑے کو بازار نمک لینے کو بھیجا۔جب چڑا چلا گیا تو چڑیا نے کھچڑی کھا پی جوٹھے برتنوں میں گندہ پانی بھر چھینکے پر رکھ دیا اور آپ آنکھوں پر پٹی باندھ،چکی کے نیچے لیٹ گئی۔چڑا بازار سے نون لے کر آیا تو دیکھا گھر کے کواڑ بند ہیں اس نے پکارا چڑیا چڑیا پٹ کھول دے چڑیا نے لیٹے لیٹے جواب دیا، میری تو آنکھیں دکھ رہی ہیں۔چرے کو غصہ آیا اور اس نے کواڑوں میں ایک لات ماری جس سے دروازہ کواڑوں سمیت ٹوٹ کر گر پڑا۔چڑا اندر گھسا تو کہا، کھچڑی کہاں رکھی ہے۔چڑیا نے کہا چھینکے پر دیکھو، وہیں رکھی ہوگی۔مجھ سے آنکھوں کے سبب اٹھا نہیں جاتا۔چڑے نے جو پتیلی چھینکے پر سے اتاری تو سارا گندہ پانی اس کے منہ پر اور داڑھی پر گر پڑا اور وہ جوٹھے برتنوں کے پانی میں تربتر ہو گیا۔چڑے کو بہت غصہ آیا کیونکہ شریر عورتوں کی ایسی باتوں پر مردوں کو غصہ آیا ہی کرتا ہے۔چڑے نے کہا کھچڑی کیا ہوئی؟چڑیا بولی مجھے کیا خبر؟تو نے کھائی ہوگی۔چڑے نے کہا واہ واہ، میں کہاں سے کھاتا۔میں تو بازار گیا ہوا تھا تونے کھائی ہوگی تو گھر میں تھی۔اس بات پر دونوں میں لڑائی ہونے لگی۔چڑا کہتا۔کھچڑی تو نے کھائی۔چڑیا کہتی تھی میں نے نہیں۔تونے کھائی۔

آخر یہ بات ٹھہری کہ کنویں کے اوپر کچے سوت کا جھولا ڈالیں اور دونوں جھولیں جو سچا ہوگا وہ تو جھول کر اتر آئےگا اور جو جھوٹا ہوگا وہ کنویں میں گر پڑےگا۔کیونکہ اللہ میاں سچوں کو ہر بلا سے بچا لیتے ہیں اور جھوٹوں کو ڈبو دیتے ہیں۔

چڑیا اس بات پر راضی ہو گئی اور کچے سوت کا جھولا کنویں پر ڈالا پہلے چڑا جھولنے بیٹھا اور جھول کر اتر آیا۔جھوٹا نہ ٹوٹا۔مگر چڑیا جوں ہی جھولنے بیٹھی اس کے جھوٹے کے گناہ کے بوجھ سے جھولا ٹوٹ گیا اور چریا کنویں میں گر پڑی۔

جب چڑیا کنویں میں گری تو چڑے کو بڑا غم ہوا اور وہ اپنی چڑیا کے واسطے رونے لگا۔اتنے میں خالہ بلی کی برات آ گئی۔خالہ بلی نے چڑے کو روتا دیکھ کر پوچھا میاں چڑے کیوں روتے ہو اس نے کہا خالہ میری چڑیا کنویں میں گر پڑی ہے۔خالہ بلی نے کہا میں اس کو نکال دوں تو کیا دوگے چڑے نے کہا کہ آدھی تمہاری اور آدھی میری خالہ بلی راضی ہو گئیں اور چڑیا کو کنویں میں اتر کر نکال لائیں اور کہا آدھی چڑیا مجھے دے دے۔چڑیا بولی ابھی میں گیلی ہوں۔جب سوکھ جاؤں تب آدھا آدھا بانٹ لینا۔اس پر خالہ بلی ذرا ٹھہر گئیں جب چڑیا سوکھی تو پھر سے اڑ گئی اور خالہ بلی دیکھتی رہ گئیں۔

امی امی مونگ پھلی والا آیا ہے جلدی سے پیسے دیں تاکہ میں مونگ پھلی خرید کر لاؤں

منے میاں نے شام کو گلی میں مونگ پھلی بیچنے والے کی آواز سن کر امی سے کہا۔

امی مجھے بھی پیسے دیں مجھے بھی تل کے لڈو خریدنے ہیں

دوسری جانب سے ننھے میاں نے امی کا بازو پکڑ کر درخواست کی۔

ارے میں نے گھر میں کوئی پیسوں کا درخت لگا رکھا ہے کہ صبح شام تم دونوں کو الم غلم چیزیں خریدنے کے لیے دیتی رہوں۔۔۔نہیں ہیں میرے پاس پیسے!۔۔۔جاؤ اپنے ابو سے مانگو

امی نے سبزیاں کاٹتے ہوئے ننھے اور منے کو جھڑک کر کہا۔ننھے اور منے میاں بھاگ کر بیٹھک میں ابو کے پاس جا پہنچے جہاں وہ اخبار پڑھ رہے تھے۔

ابو ابو ہمیں مونگ پھلی اور تل کے لڈو کھانے ہیں باہر ریڑھی والا آیا ہے۔۔۔امی کہہ رہی ہیں کہ اُن کے پاس پیسوں کا پیڑ نہیں ہے

ابو اُن دونوں کی بات سُن کر مسکرائے اور اپنی جیب سے دس روپے کے دو نوٹ نکال کر انہیں دیے اور ساتھ ہی کہا

تم دونوں اپنی امی کے لیے ایک ایسا درخت کیوں نہیں لگاتے کہ جہاں پیسے اُگیں؟

ابو نے تو یہ جملہ شاید مذاق میں کہا تھا لیکن اگلے روز ننھے میاں اور منے میاں اپنی امی کے لیے پیسوں کا پیڑ لگانے کے لیے سنجیدگی سے سوچنے لگے۔

دونوں نے درخت لگانے کا طریقہ اپنے مالی چاچا سے پوچھا تو اُس نے بتایا کہ جس پھل کا درخت لگانا ہو وہاں زمین کھود کر اس پھل کا بیج بو دینا چاہئے اور اس پر روزانہ پانی ڈالنے سے ایک روز زمین پر ننھا سا پودا نکل آتا ہے۔اس پودے کو دھوپ پانی اور کھاد کی ضرورت ہوتی ہے اور کیڑے مکوڑوں سے بھی بچانا ہوتا ہے۔

جیسے جیسے پودا بڑا ہوگا اور اس پر خوب پھول اور پتے آجائیں گے تو وہ ایک دن پھل بھی دینے لگے گا۔ننھے اور منے میاں نے جھٹ اپنی اپنی جیبوں میں ہاتھ ڈال کر سکے نکالے اور پیسوں کا درخت لگانے کے لیے گھر کے باغیچے ہی میں ایک ایسی جگہ زمین کھود کر دبا دیئے جہاں دھوپ بھی آتی تھی اور زمین بھی نرم تھی۔

پیسے کو بیج کے طور پر زمین میں بونے کے بعد دونوں بھائی مستقل مزاجی سے پانی ڈالتے۔

ننھے اور منے میاں کی امی اُن دونوں کی یہ محنت اور لگن دلچسپی سے دیکھ رہی تھیں اور انہیں معلوم تھا کہ یہ دونوں گھر کے باغیچے میں پیسوں کا ایک درخت اُگانا چاہتے ہیں۔

پیسے کو زمین میں دبائے اور اس جگہ کی دیکھ بھال کرتے منے اور ننھے میاں کو ایک ماہ کا عرصہ گزر گیا لیکن کوئی بھی پودا زمین سے نہیں نکلا۔وہ دونوں ہی بے صبری سے پودے کے نکلنے، اس کے درخت بننے اور اس پر پھل و پھول آنے کے منتظر تھے۔لیکن اب تک انہیں کامیابی نہیں ہوئی تھی۔

ایک روز برسات کے دنوں میں ننھے اور منے میاں باغیچے میں اپنے پودے کے نمودار ہونے منتظر اُداس بیٹھے تھے۔انہیں خاموش بیٹھا دیکھ کر امی اُن دونوں کے پاس ایک پلیٹ میں آم کاٹ کر لے کرآئیں اور انہیں دیتے ہوئے کہا کہ اس آم کی گٹھلی تم یہیں کہیں زمین میں دبا دینا کیونکہ اس جگہ تم نے زمین بہت اچھی نرم کی ہے اور کھاد بھی ڈالی ہے۔۔۔ساتھ ہی تم دونوں یہاں پانی بھی باقاعدگی سے ڈالتے ہو تو ایک دن تمہیں اپنی محنت کا پھل ضرور ملے گا۔

ننھے میاں نے بیزاری سے امی کے ہاتھ سے کٹے ہوئے آموں کی پلیٹ لی اور آم کھا کر اس کی گٹھلی وہیں زمین پر پھینک دی۔

اب ننھے میاں اور منے میاں مایوس ہوگئے تھے کہ اُن کے بوئے ہوئے پیسوں سے کوئی پیسوں کا پودا نکلے گا۔یوں بھی بارش کے موسم میں انہیں وہاں پانی ڈالنے کی ضرورت نہیں تھی۔تقریباً ایک ہفتہ یا دس دن بعد جب بارش کم ہونے لگی اور سورج دوبارہ اپنی آب و تاب سے باغ میں چمکتا دکھائی دینے لگا۔بارش کے بعد سارا باغیچہ نکھر گیا تھا۔پھولوں پر تتلیاں منڈلا رہی تھیں اور ٹھنڈی ٹھنڈی ہوائیں بھی بہت بھلی لگ رہی تھیں۔ایسے میں ننھے اور منے میاں نے فٹ بال نکال کر باغیچے میں کھیلنے کا ارادہ کیا اور جب دونوں باغیچے کے اُس حصے میں پہنچے جہاں انہوں نے پیسے کا بیج بویا تھا تو وہاں بھی زمین پر انہیں سبز کائی جمی دکھائی دی لیکن کوئی پودا اب بھی وہاں نہیں نکلا تھا۔

اچانک ننھے میاں کی نظر آم کی اس گٹھلی پر پڑی جو اس نے کچھ دنوں پہلے باغیچے کی کیاری میں پھینکی تھی۔وہ گٹھلی ایک طرف سے کھُل گئی تھی اور ایک ننھا پودا وہاں سے سر نکالے کھڑا تھا۔اُس نے منے میاں کو زور سے پکار کر اس گٹھلی کی طرف توجہ دلائی۔

منے دیکھو آم کا پودا نکل رہا ہے

منے اور ننھے میاں اس چھوٹے سے پودے کے گٹھلی سے نکلنے پر خوشی سے چلانے لگے۔

آم کا پودا۔۔۔واہ واہ۔۔۔اب ہمارے باغیچے میں آم کا درخت اُگے کا جہاں خوب سارے میٹھے آم آئیں گے اور ہم مزے سے کھائیں گے

امی اُن دونوں کا شور سُن کر باغیچے میں آگئیں اور انہیں بتایا کہ اب اس گٹھلی کو کس طرح اور کس جگہ زمین میں دبانا ہے کہ آم کا یہ پودا جڑ پکڑ سکے اور بڑا ہوسکے۔سب سے پہلے انہوں ایک بڑی اور ایسی جگہ زمین پر اس گٹھلی کو زمین میں بویا جہاں ایک بڑے درخت کو پھلنے پھولنے کے لیے با آسانی جگہ دستیاب تھی اور دھوپ بھی خوب لگنے کے آثار تھے۔اب ننھے اور منے میاں پیسوں کے درخت کو بھول کر آم کے درخت کی آبیاری میں لگ گئے۔اچھی دیکھ بھال اور کھاد و سورج کی گرمی ملنے سے وہ پودا دیکھتے ہی دیکھتے بڑا ہونے لگا اور چند ہی سالوں میں ایک تناور درخت بن گیا۔

ننھے اور منے میاں نے نہایت صبر اور محنت کے ساتھ اپنے آم کے درخت کی خوب دیکھ بھال کی۔کئی پرندے بھی اس شاندار لہلہاتے درخت پر بیٹھتے اور کوئل بھی وہاں بیٹھ کر گانا گاتی تو انہیں بہت اچھا لگتا۔ننھے اور منے میاں کی چھوٹی بہن گڑیا کے لیے ابو نے اس درخت پر جھولا بھی ڈال دیا تھا۔اب اس پیڑ پر بہار کے موسم میں بور آنے لگے اور ایک گرمی کے موسم میں وہ بور کھٹی میٹھی چھوٹی چھوٹی کیریوں میں بدل گئے۔اس سال برسات میں ننھے اور منے میاں نے خوب میٹھے اور تازہ آم جب اپنے درخت سے اُتارے اور امی ابو اور بہن کے ساتھ مل کر کھائے تو بہت مزا آیا۔انہوں نے اپنے درخت کے آم محلے کے دیگر گھروں میں بھی بانٹے اور سب سے دعائیں اور محبتیں پائیں۔

اب کالج جانے والے ننھے اور منے میاں اپنے آم کے درخت کی چھاؤں میں بیٹھ کر اپنے گزرے دنوں کو یاد کرتے ہیں اور سوچتے ہیں کہ انہوں نے بچپن میں ایک بار پیسے کا درخت اُگانے کی بھی کوشش کی تھی۔لیکن جو محنت کا میٹھا پھل انہیں اپنے آم کے درخت کی دیکھ بھال سے ملا وہ بھلا پیسے کے خیالی درخت میں کہاں ملتا۔

بچو!ایک پھل دار درخت یا پودا محبت اور توجہ مانگتا ہے اور زندگی بھر خوشیاں دیتا ہے لیکن پیسے اور مادی چیزوں کا نہ ہی درخت اُگایا جاسکتاہے اور نہ ہی پیسے اور چیزوں سے حقیقی خوشی خریدی جاسکتی ہے۔

سردیوں کی ٹھٹھرتی رات میں ہوا اس کے چہرے پر سوئیوں کی طرح چبھ رہی تھی۔موسم اتنا سرد تھا کہ اسے اپنا چہرہ برف ہوتا ہوا معلوم ہوا۔رات کے آٹھ بجے کے قریب عشا کی نماز ادا کرنے کے بعد وہ تیز تیز قدم اٹھاتا ہوا گھر کو لوٹ رہا تھا۔مسجد سے پچاس ساٹھ قدم کے فاصلے پر دو تین گلیاں چھوڑکر جیسے ہی وہ ایک چوراہے۔پر پہنچا اس نے کسے کے کر اہنے کی نہایت مدھم آوازیں سنیں۔وہم جان کر اس نے اپنے سر کو ہلکا سا جھٹکا دیا اور رکتے قدموں کو دوبارہ تیز کر دیا۔لیکن وہ تین چار قدم بھی آگے نہ رکھ پایا تھا کہ کراہنے کی آوازیں دوبارہ اس کے کانوں سے ٹکرائیں ان کراہوں میں رگوں میں جما دینے والی سردی کی وجہ سے کپکپاہٹ بھی موجود تھی۔یہ دردناک آوازیں سن کر اس کا اپنا جسم کانپ اٹھا۔اسے ایسے محسوس ہوا کہ جیسے کوئی اسے مدد کے لئے منت سے بلا رہا ہو۔اس کے قدم وہیں رک گئے۔کراہیں اسے آگے جانے سے روک رہی تھی۔اور اپنی طرف کھینچ رہی تھیں۔

اسی لمحے اسے اپنے گرم گرم لحاف کا خیال آیا اور ساتھ ہی اسے ایسے لگا گویا اسے کوئی ان دیکھا خوف روک رہا ہو اور کہہ رہا ہو۔

میاں ایسی سردی میں کیوں اپنے بستر کی گرمی اور میٹھی نیند کا مزا برباد کرتے ہو؟تمہیں کسی کی مدد کرنے کی کیا ضرورت ہے؟رہ گئی بات نیکی کی تو اس بارے میں بھی تمہیں پریشان ہونے کی کوئی حاجت نہیں ہے۔تمہاری گزشتہ نمازیں اور دن رات کی ریاضت تمہیں کافی ہیں۔

چنانچہ اس نے گھر کی طرف جانے کے لئے اپنے پاؤں کو اٹھانا چاہا تو اسے محسوس ہوا کہ وہ آگے ایک قدم بھی نہیں اٹھا سکےگا۔صدیاں گزر جائیں گی مگر وہ یہیں کھڑا رہےگا۔کسی ان دیکھی، ان جانی قوت نے اسے آگے جانے سے روک دیا تھا۔

کراہنے کی آواز مسلسل آ رہی تھی۔آخر کراہوں کی مضبوط رسیوں نے اسے جکڑکر اپنی طرف کھینچ ہی لیا۔

سب کام جنت کے حصول اور جہنم سے نجات کے لئے تھوڑا ہی کیے جاتے ہیں خدا کی رضا کے حصول کا جذبہ بھی تو موجود ہونا چاہیے۔اچھے کام کو صرف اچھا سمجھ کر ہی کیا جائے۔

اس نے محسوس کیا جیسے اس کا بوجھ کسی اور نے اٹھا لیا ہو۔اسی لیے اس نے خود کو بہت ہلکا پھلکا محسوس کیا۔تب اس نے آواز کی سمت میں چلنا شروع کر دیا۔

دائیں ہاتھ کی گلی میں دس قدم دور نالی کے ساتھ اس نے بلب کی روشنی میں تین ننھے اور نالی کے پانی میں بھیگے بلی کے بچوں کو دیکھا وہ ساتھ کی ٹوٹی ہوئی دیوار میں اینٹوں کے ساتھ لگے سردی سے کانپ رہے تھے۔

اسے ان بچوں کی اس حالت پر بہت رحم آیا۔اور اس نے فوری طور پر ان بچوں کی مدد کرنے کا فیصلہ کیا، چنانچہ اس نے ان تینوں بچوں کو جو گندے پانی میں لتھڑے ہوئے تھے اٹھایا اور اس نئی اور گرم چادر میں لپیٹ لیا جو اس کے ابا جان بڑے اہتمام سے اس کے لیے لائے تھے۔اس نے اس وقت نئی چادر کی بھی کوئی پروانہ کی۔بلی کے بچے گرم چادر میں آکر پرسکون ہو گئے تھے۔وہ خود ٹھٹھرتا ہوا گھر کی جانب تیز تیز قدموں سے چلنے لگا۔

گھر پہنچ کر اس نے ان تینوں کو آتشدان کے قریب بٹھا دیا۔اور پیار سے ان کو دیکھنے لگا۔پھر کچھ سوچ کر وہ اٹھا اور کچن سے ان کے لیے پیالے میں دودھ بھر کر لے آیا۔اس نے جیسے ہی دودھ کے سامنے رکھا وہ تینوں اسے جلدی جلدی پینے لگے۔

جب وہ بچے بچ بچ کر کے دودھ پی رہے تھے تو اسے ایسے لگا جیسے کوئی کہہ رہا ہو۔

رحم کرو، اللہ رحم کرنے والوں کو پسند کرتا ہے۔

ایک تھی بڑھیا۔اس نے آنگن میں وڑیاں سکھانے کے لیے ڈال رکھی تھیں۔

کہیں سے آیا ایک کوا۔وہ ایک وڑی اٹھا کر چمپت ہونے لگا۔

بڑھیا قریب ہی بیٹھی ہوئی تھی۔اس نے کہا

اے، رکھ دے وڑی نیچے!کہاں لے بھاگ رہا ہے؟چونچ دھوکر آ تب وڑی دوں گی۔

کوا بولا چونچ دھونے کے لیے پانی کہاں سے لاؤں؟

بڑھیا بولی چھوٹے کنویں میں سے پانی لا اور چونچ دھو

کوا کنویں کے پاس گیا اور بولاکنویں کنویں پانی دے۔

پانی لے کر چونچ دھوؤں گا اور کڑم کڑم وڑیاں کھاؤں گا۔

کنویں نے کہا مٹکا لے کر آ تب پانی دوں گا۔

کوا کمہار کے پاس گیا اور بولا

کمہار کمہار مٹکا دے

مٹکا لے کر پانی لاؤں گا

پانی لاکر چونچ دھوؤں گا

اور وڑیاں کھاؤں گا کڑم کڑم۔

کمہار نے کہا مٹکا کس سے بناؤں؟مٹی لے کر آ۔

کوا کھیت کے پاس گیا اور بولا

کھیت کھیٹ مٹی دے۔

مٹی دے کر مٹکا لوں گا،

مٹکالے کر پانی لاؤں گا،

پانی لے کر چونچ دھوؤں گا،

اور وڑیاں کھاؤں گا کڑم کڑم۔

کھیت نے کہا ہرن کے سینگ لے آ مٹی کھودنے کے لیے۔

کوا ہرن کے پاس گیا اور بولا

ہرن ہرن سینگ دے۔

سینگ دے کر مٹی لاؤں گا،

مٹی دے کر مٹکا لاؤں گا،

مٹکا لے کرپانی لاؤں گا،

پانی لے کر چونچ دھوؤں گا

اور کھاؤں گا وڑیاں کڑم کڑم!

ہرنے کہا سینگ کس سے کاٹوں؟درانتی لے کر آ

کوا لوہار کے پاس گیا اور کہا

لوہار لوہار درانتی دے۔

درانتی لے کر سینگ کاٹوں گا،

سینگ لے کر مٹی لاؤں گا،

مٹی دے کر مٹکا لاؤں گا

مٹکا لے کر پانی لاؤں گا

پانی لے کر چونچ دھوؤں گا

اور وڑیاں کھاؤں گا کڑم کڑم

لوہار نے کہا درانتی دیتا ہوں لیکن لے کر کیسے جائےگا؟تجھے اٹھانا نہیں آئےگا۔

کوے نے کہا میری گردن پر رکھ دے۔

لوہار نے درانتی اس کی گردن پر رکھ دی

کوا جیسے ہی اڑنے لگا اس کی گردن کٹ گئی۔

انجم کی دسویں سالگرہ تھی۔اسی خوشی میں شریک ہونے کے لئے اس بار اس کے ماموں بھی وہاں موجود تھے۔اس موقع پر انہوں نے انجم کو ایک نہایت قیمتی اور خوبصورت گھڑی تحفہ میں دی جسے دیکھ کر وہ باغ باغ ہو اٹھا۔اس چھوٹی سی بستی میں ویسی گھڑی تو کسی نے کبھی دیکھی نہ ہوگی۔اس میں وقت بتانے کے لئے چھوٹے بڑے کانٹوں کو گھومنے پھرنے کی بھی ضرورت نہ تھی۔یہ کام اس میں موجود ہند سے کیا کرتے تھے۔گھڑی دیکھ کر کسی نے یہ چبھتا ہوا سا جملہ جڑ دیا۔یہ تو پرانی گھڑیوں سے زیادہ پڑھی لکھی معلوم ہوتی ہے۔ماموں نے کہا، آج کل تو لوگ اسی قسم کی ڈیجیٹیل گھڑیوں کو پسند کرتے ہیں۔

انجم کبھی گھڑی کو کلائی پر سجاتا کبھی دوستوں کو دکھاتا۔ہر آدھے گھنٹہ بعد اس میں الارم بج اٹھتا۔آواز ایسی پیاری کہ بار بار سننے کو جی چاہے۔نئے لوگ اسے سن کر چونک اٹھتے تو انجم کو بڑا مزہ آتا۔

ایک دن دوپہر میں انجم کو گھڑی کا خیال آیا۔ادھر ادھر ڈھونڈا گھڑی نہ ملی تو وہ گھبرا گیا۔اتنی قیمتی چیز اچانک گم ہوگئی۔ماموں پوچھیں گے تو کیا جواب دوں گا۔اسے یاد آیا کہ صبح پڑوس کے جمن میاں کی بیوی نصرت خالہ اور ان کے دو بچے انجم کے گھر آئے تھے۔وہ لوگ کبھی کبھار دادی جان کی خیریت پوچھنے چلے آتے تھے۔جمن میاں رکشہ چلاکر کسی طرح گزر بسر کیا کرتے۔آمدنی بہت کم تھی اور گھر میں چھوٹے بڑے آٹھ بچے جو ایک ایک چیز کو ترستے رہتے۔جمن میاں بھلا ان سب کی خواہشات کیسے پوری کرتے؟وہ ان کی تعلیم کا بھی مناسب انتظام نہیں کر پائے تھے۔ڈھیر سارے لوگوں سے بھری زندگی کی گاڑی کو بھی وہ اپنی ٹوٹی پھوٹی رکشہ کی طرح کسی طرح اونچائی پر چڑھائے چلے جا رہے تھے۔

انجم کو یقین ہو گیا کہ انہی بچوں نے گھڑی پر ہاتھ صاف کیا ہے۔اس نے ارادہ کیا کہ فوراً نصرت خالہ سے جاکر بات کرے پھر خیال آیا، اس طرح وہ لوگ گھڑی کہیں چھپا دیں گے۔یہ بات طے تھی کہ گھڑی چوری ہوئی تھی ورنہ آدھا گھنٹہ گزرنے کے بعد بھی اس کی آواز ضرور سنائی دیتی۔اس نے جاسوسوں کی طرح سوچنا شروع کیا۔اچانک یہ خیال آیا کہ چلو نصرت خالہ کے گھر کچھ دیر رک جائیں۔آدھے گھنٹہ بعد جب گھڑی کا الارم سنائی دےگا تو وہ لوگ رنگے ہاتھوں پکڑے جائیں گے۔ان کے گھر گھڑی ہوگی تو بچ نہیں سکتے۔انجم پورے جوش کے ساتھ اس مہم پر روانہ ہونے ہی والا تھا کہ اس کی امی کی آواز دوسرے کمرے سے سنائی دی۔انجم یہ دیکھو تمہاری گھڑی یہاں تکیہ کے نیچے پڑی ہے۔انجم بری طرح چونکا۔تکیہ اٹھا کر تو دیکھا ہی نہیں تھا۔اس نے امی سے پوچھا امی!ہر بار تو اس کا الارم سنائی دیتا ہے اس بار کیوں سنائی نہیں دیا؟۔امی نے کہا، ارے اس کا کوئی بٹن دب گیا ہوگا۔کبھی کبھی ایسا ہو جاتا ہے۔ابو اسے دوبارہ سیٹ کر دیں گے۔

انجم گھڑی پاکر خوش تو ہوا مگر اس کے دل میں ایک کانٹا سا کھٹکتا رہا کہ جمن میاں کی غریبی نے اسے ان کے بارے میں کیا کیا سوچنے پر مجبور کیا۔کتنی بدگمانیاں کیں۔اسے اپنے آپ پر شرم آنے لگی۔

ایک بادشاہ نے اپنے سب سے قابل وزیر سے کہا کہ اس کی مملکت میں سے پانچ احمق ترین لوگوں کو ایک مہینے میں تلاش کر کے اس کے حضور پیش کیا جائے۔

ایک مہینے کی جدوجہد کے بعد وزیر نے صرف دو احمقوں کو پیش کیا۔

بادشاہ نے ناراضگی کا اظہار کرتے ہوئے کہا میں نے پانچ احمقوں کو پیش کرنے کے لئے کہا تھا۔

وزیر نے کہا حضور!مجھے ایک ایک کر کے احمقوں کو پیش کرنے کی اجازت دی جائے۔

وزیر نے پہلا احمق پیش کرتے ہوئے کہا یہ بڑا احمق اس لیے ہے کہ بیل گاڑی میں سوار ہونے کے باوجود اس نے سامان اپنے سر اٹھایا ہوا تھا۔

دوسرے احمق کو پیش کرتے ہوئے کہا اس شخص کے گھر کی چھت پر بیج پڑے تھے۔ان بیجوں کی وجہ سے چھت پر گھاس اُگ آئی۔یہ شخص اپنے بیل کو لکڑی کی سیڑھی سے چھت پر لے جانے کی کوشش کر رہا تھا، تاکہ بیل چھت پر چڑھ کر گھاس چَر لے۔

وزیر نے کہا عالی جاہ!بطور وزیر مجھے اہم امور سلطنت چلانے تھے، مگر میں نے ایک مہینہ احمقوں کی تلاش میں ضائع کیا اور صرف دو احمق تلاش کیے، اس لیے تیسرا احمق تو میں خود ہوا۔

وزیر نے ذرا سا توقف کیا تو بادشاہ چلایا چوتھا احمق کون ہے۔۔۔؟

وزیر نے عرض کہا عالم پناہ!جان کی امان پاؤں تو عرض کروں۔

بادشاہ نے کہا کہو، تمہیں کچھ نہیں کہا جائے گا۔

وزیر نے کہا عالی مرتبت!آپ بادشاہ وقت ہیں اور تمام رعایا اور سلطنت کے امور چلانے کے ذمے دار ہیں، مگر قابل ترین اور اہل افراد کو تلاش کرنے کے بجائے آپ نے احمق ترین لوگوں کو تلاش کرنے میں نہ صرف اپنا وقت برباد کیا، بلکہ ایک اہم وزیر کا وقت بھی برباد کیا، لٰہذا چوتھے احمق آپ ہیں۔

بادشاہ نے تلملاتے ہوئے سوال کیا اچھا اب بتا بھی پانچواں احمق کون ہے؟

وزیر عرض کیا جہاں پناہ!پانچواں احمق یہ شخص ہے جو فیس بک سے چمٹا ہوا ہے، اپنے دفتری اور کاروباری فرائض اور خاندان کے بہت سے کاموں سے لاپروائی برت رہا ہے۔اسے اپنا قیمتی وقت ضائع ہونے کا احساس تک نہیں اور حد تو یہ ہے کہ ابھی تک ڈھیٹ بن کر یہ اسٹیٹس پڑھتا چلا جارہا ہے۔

بادشاہ سلامت اچانک اٹھ کھڑے ہوئے۔غصے کی حالت میں بادشاہ نے تقریباً چیختے ہوئے کہا وائی فائی آف۔

اور پورے دربار پر سناٹا چھا گیا۔

پرانے زمانے کی بات ہے کسی شہر میں دو دوست رہا کرتے تھے۔ایک کا نام عدنان تھا اور دوسرے کا مانی۔عدنان ایک سوداگر کا بیٹا تھا اور اور مانی کا باپ شہر کا کوتوال تھا۔عدنان تجارت کے کاموں میں اپنے باپ کا ہاتھ بٹاتا تھا جب کہ مانی فن سپاہ گری سیکھ رہا تھا تاکہ شاہی فوج میں شامل ہو کر اپنے ملک کی خدمت کرسکے۔

یوں تو عدنان تجارت کا مال لے کر اپنے باپ کے ساتھ ہی سفر پر روانہ ہوتا تھا مگر ایک مرتبہ ایسا ہوا کہ جب وہ اپنے باپ کے ساتھ سفر پر روانہ ہونے والا تھا تو اس کا باپ بیمار پڑ گیا۔بیماری کی وجہ سے وہ کافی کمزور بھی ہوگیا تھا اس لیے اسے آرام کی ضرورت تھی۔عدنان نے سوچا کہ اس مرتبہ وہ اکیلا ہی تجارت کا مال لے کر نکل جائے۔

اس کے ارادے کی خبر مانی کو ملی تو وہ بھی گھومنے پھرنے کی غرض سے اس کے ساتھ ہو لیا۔ان کے سفر پر جانے کی وجہ سے ان کے گھر والے فکر مند ہوگئے تھے کیوں کہ ان دنوں بہت ہی خطرناک اور ظالم ڈاکوؤں نے لوٹ مار مچا رکھی تھی۔وہ سنسان جگہوں سے گزرنے والے قافلوں کو لوٹ لیا کرتے تھے اور اگر کوئی مزاحمت کرتا تھا تو اسے قتل بھی کردیتے تھے۔دونوں دوستوں نے اپنے گھر والوں کو تسلی دی اور بیٹھ کر یہ منصوبہ بنانے لگے کہ خدانخواستہ اگر کبھی انھیں ڈاکوؤں نے گھیر لیا تو وہ کیا کریں گے۔

سفر کے دوران انھیں کسی قسم کے خطرے کا سامنا نہیں کرنا پڑا اور وہ بڑے آرام سے اس ملک میں پہنچ گئے جہاں عدنان کو اپنا تجارتی مال فروخت کرنا تھا۔چند ہی روز گزرے تھے کہ اس کا سارا سامان فروخت ہوگیا۔اس تجارت میں اسے بہت فائدہ ہوا تھا۔وہ دونوں چونکہ جس مقصد کے لیے آئے تھے وہ پورا ہوگیا تھا اس لیے انہوں نے اپنے گھروں کی واپسی کی تیاری شروع کردی۔انہوں نے اپنے گھر والوں کے لیے بہت سے تحفے تحائف بھی خریدے تھے۔

سفر کے لیے ان کے پاس ان کے گھوڑے تھے۔عدنان کے گھوڑے پر دو چمڑے کے تھیلے لٹکے ہوئے تھے جو سونے کی اشرفیوں سے لبا لب بھرے ہوئے تھے۔یہ اشرفیاں اسے اپنا مال بیچ کر حاصل ہوئی تھیں۔مانی کے پاس بھی چند سو اشرفیاں تھیں جو وہ اپنے گھر سے ساتھ لے کر نکلا تھا تاکہ سفر میں اس کے کام آسکیں۔اس کی اشرفیاں اور تحفے تحائف کے تھیلے بھی اس کے گھوڑے پر لدے ہوئے تھے۔

دو دن اور ایک رات کی مسافت کے بعد وہ اپنے ملک میں داخل ہوگئے اب ان کا تھوڑا ہی سا سفر باقی تھا جس کے بعد وہ اپنے گھروں کو پہنچ جاتے۔اچانک انہوں نے سامنے سے دھول اڑتی دیکھی۔ان کے کانوں میں گھوڑوں کی ٹاپوں کی آوازیں بھی آرہی تھیں۔اس دھول کو دیکھ کر اور گھوڑوں کی ٹاپوں کی آوازیں سن کر دونوں دوست گھوڑوں سے اتر گئے اور تشویش بھری نگاہوں سے ایک دوسرے کو دیکھنے لگے۔

تھوڑی ہی دیر گزری تھی کہ بہت سے گھڑ سوار ان کے نزدیک پہنچ گئے اور انہوں نے دونوں کو اپنے گھیرے میں لے لیا۔وہ لوگ شکل و صورت سے ڈاکو لگتے تھے۔ان کے ہاتھوں میں چمکتی ہوئی تلواریں تھیں۔

سب سے آگے خوفناک شکل اور بڑی بڑی مونچھوں والا ایک لحیم شحیم شخص تھا۔وہ ان کا سردار معلوم دیتا تھا۔اس نے گھوڑے پر بیٹھے بیٹھے ایک خوفناک قہقہ بلند کیا اور اپنے ساتھیوں سے بولا۔شکل سے یہ لوگ امیر زادے لگتے ہیں۔سارا مال ان سے چھین لو۔مزاحمت کریں تو قتل کردو۔

عدنان اور مانی ماہر تلوار باز تھے اور بہادر بھی بہت تھے۔لیکن اتنے بہت سے ڈاکوؤں سے وہ لوگ ہرگز نہیں جیت سکتے تھے۔عدنان نے ڈاکوؤں کے سردار سے کہا۔ہم دو ہیں اور تم لوگ بہت سارے۔عقل کا تقاضہ ہے کہ ہم تمہارا مقابلہ نہ کریں۔تم ہمارا مال لے لو اور ہمیں جانے دو۔

ڈاکوؤں کا سردار ایک مرتبہ پھر بلند آواز میں ہنسا پھر اس کا اشارہ پا کر اس کے دو ساتھی گھوڑوں سے اترے اور ان کے گھوڑوں کی طرف بڑھے تاکہ ان پر لدے سامان پر قبضہ کر سکیں۔

مانی کی انگلی میں ایک انگوٹھی تھی۔عدنان کے ہاتھ میں ایک بانسری تھی۔ڈاکوؤں کو آتا دیکھ کر اس نے یہ بانسری اپنی جیب سے نکال کر ہاتھ میں پکڑ لی تھی۔جب ڈاکو ان کے تھیلے گھوڑوں سے اتار کر اپنے قبضے میں لے رہے تھے تو مانی نے اپنی انگوٹھی انگلی سے اتاری اور اسے زمین پر پھینک کر اس پر پاؤں رکھ کر کھڑا ہوگیا۔عدنان نے اپنے ہاتھ میں پکڑی ہوئی بانسری جلدی سے اپنے لباس کی جیب میں چھپا لی۔

دونوں ڈاکو تو اپنے کام میں مصروف تھے مگر ڈاکوؤں کے سردار نے دونوں کی یہ حرکت دیکھ لی تھی۔وہ گھوڑے سے اتر کر آگے بڑھا۔اس نے مانی کو دھکا دے کر ایک طرف ہٹایا اور زمین سے انگوٹھی اٹھالی۔پھر اس نے عدنان کی جیب میں ہاتھ ڈال کر اس کی بانسری بھی نکال لی اور بولا۔بے ایمان لڑکو۔یہ بتاو کہ تم لوگ یہ انگوٹھی اور بانسری کیوں چھپا رہے تھے؟۔

مانی نے گڑ گڑا کر کہا۔اے ڈاکوؤں کے سردار۔ہم سے ہمارا سارا مال لے لو مگر یہ انگوٹھی اور بانسری ہمیں واپس کر دو۔

ڈاکوؤں کے سردار نے غور سے انگوٹھی اور بانسری کو دیکھا اور بولا۔نہ تو یہ انگوٹھی سونے کی ہے اور نہ ہی بانسری پر ہیرے جواہرات جڑے ہوئے ہیں۔پھر تم لوگ ان معمولی چیزوں کے لیے اتنا پریشان کیوں ہو؟۔

مانی نے بے بسی سے عدنان کو دیکھا اور بولا۔انگوٹھی اور بانسری کا ایک راز ہے۔ادھر سامنے پہاڑوں کے پاس والے جنگل میں ہزاروں سال پرانا ایک درخت ہے۔اس کی پہچان یہ ہے کہ وہ جنگل کا سب سے بڑا درخت ہے اور جھیل کے نزدیک ہے۔اگر کوئی شخص اس درخت کے نیچے کھڑے ہو کر اس انگوٹھی کو انگلی میں پہن کر اس بانسری کو بجائے گا تو اس کے بعد جو کچھ بھی ہوگا اسے دیکھ کر وہ شخص حیرت زدہ رہ جائے گا۔

مانی کی باتیں سن کر ڈاکوؤں کے سردار کی آنکھیں چمکنے لگیں۔اسے وہ تمام کہانیاں یاد آگئیں جن میں طرح طرح کی جادو کی چیزیں ہوا کرتی تھیں۔مانی کی باتوں سے اس نے یہ اندازہ لگایا تھا کہ انگوٹھی اور بانسری جادو کی ہیں۔اس نے انھیں اپنی جیب میں رکھ لیا اور دل میں سوچنے لگا کہ وہ جنگل میں جا کراس درخت کے نیچے کھڑے ہو کر انگوٹھی پہن کر بانسری بجائے گا اور پھر دیکھے گا کہ کیا ہوتا ہے۔

دونوں ڈاکو عدنان اور مانی سے لوٹا ہوا سامان اپنے گھوڑوں پر لاد چکے تھے۔سردار نے اپنے ساتھیوں کو وہاں سے روانہ ہونے کا اشارہ کیا انہوں نے اپنے گھوڑے موڑے اور انھیں تیزی سے بھگاتے ہوئے نظروں سے اوجھل ہوگئے۔شکر یہ ہوا کہ انہوں نے عدنان اور مانی کے گھوڑے اپنے قبضے میں نہیں لیے تھے ورنہ انھیں گھر پہنچنے میں سخت دشواری کا سامنا کرنا پڑتا۔

ڈاکوں کے چلے جانے کے بعد عدنان نے کہا۔خالی ہاتھ گھر لوٹتے ہوئے مجھے اچھا نہیں لگ رہا۔

فکر کیوں کرتے ہو۔الله نے چاہا تو سب ٹھیک ہوجائے گا۔مانی نے گھوڑے پر سوار ہوتے ہوئے اسے تسلی دی۔پھر دونوں دوست اپنے گھروں کی جانب چل پڑے۔

دونوں نے اپنے گھر والوں کو ڈاکوؤں کے ہاتھوں لٹ جانے کی کہانی سنائی۔ان کی کہانی سن کر سب نے اظہار افسوس کیا مگر وہ اس بات پر خوش بھی ہوئے اور الله تعالیٰ کا شکر بھی ادا کیا کہ ڈاکوؤں نے دونوں کو کوئی نقصان نہیں پہنچایا تھا۔

یہ اگلے روز دوپہر کی بات ہے۔ڈاکوؤں کا سردار اپنے تمام ساتھیوں کے ساتھ جنگل میں آیا۔وہ سب جھیل کے نزدیک اس پرانے درخت کے نیچے جمع ہوگئے۔ڈاکوؤں کا سردار بہت خوش تھا کہ اب اس انگوٹھی اور بانسری کے راز سے پردہ اٹھ جائے گا۔اس نے انگوٹھی کو اپنی انگلی میں پہنا اور پھر بانسری بجانے لگا۔

بانسری کی لے اتنی تیز تھی کہ آس پاس کے درختوں پر بیٹھے ہوئے پرندے شور مچاتے ہوئے اڑ گئے۔ڈاکوؤں کا سردار بانسری بجانے میں مصروف تھا۔اس کے تمام ساتھی اسے بڑی حیرت اور دلچسپی سے دیکھ رہے تھے۔

اچانک قریبی درختوں پر سے بے شمار سپاہی کود کود کر زمین پر اترے اور بے خبر ڈاکوؤں کے سروں پر پہنچ گئے۔بہت سے سپاہی بڑی بڑی جھاڑیوں میں بھی چھپے ہوئے تھے۔وہ بھی باہر آگئے۔ان سپاہیوں کے ساتھ مانی کا کوتوال باپ بھی تھا۔سپاہیوں کے ہاتھوں میں تلواریں تھیں۔انہوں نے تمام ڈاکوؤں کو گھیرے میں لے لیا۔ایک تو ڈاکو بے خبر تھے۔

دوسرے سپاہی اتنے زیادہ تھے کہ ڈاکو ان کا مقابلہ نہیں کرسکتے تھے اس لیے وہ بڑی آسانی سے قابو میں آگئے۔سپاہیوں نے ان کی تلواریں اور خنجر اپنے قبضے میں لے کر ان کو گرفتار کر لیا۔

اسی وقت جھاڑیوں کے پیچھے سے عدنان اور مانی بھی نکل آئے۔انھیں دیکھ کر تمام ڈاکو حیرت زدہ رہ گئے۔یہ دونوں تو وہ ہی نوجوان تھے جنہیں کل ان لوگوں نے لوٹا تھا اور جن سے ان کے سردار نے انگوٹھی اور بانسری چھینی تھیں۔

مانی نے ڈاکوؤں کے سردار سے کہا۔میں نے ٹھیک ہی کہا تھا نا کہ اگر کوئی شخص اس درخت کے نیچے کھڑے ہو کر انگوٹھی کو اپنی انگلی میں پہن کر بانسری کو بجائے گا تو اس کے بعد جو کچھ بھی ہوگا اسے دیکھ کر وہ شخص حیرت زدہ رہ جائے گا۔اب بتاؤ کہ یہ سب کچھ دیکھ کر تمہیں حیرت ہوئی یا نہیں؟

اس کی بات سن کر عدنان مسکرانے لگا۔مانی نے پھر کہا۔ہمیں پتہ تھا کہ ہماری باتیں سن کر تم ضرور اس جگہ پہنچو گے تاکہ انگوٹھی اور بانسری کے راز سے واقف ہو سکو۔میں نے اپنے ابّا جان سے کہہ کر ان سارے سپاہیوں کو درختوں اور جھاڑیوں میں چھپا دیا تھا تاکہ یہ تمہیں گرفتار کر سکیں۔

عدنان نے ڈاکوؤں کے سردار کی طرف دیکھتے ہوئے کہا۔جب ہم لوگ تجارت کا مال لے کر اپنے سفر پر روانہ ہوئے تھے تو ہم نے منصوبہ بنا لیا تھا کہ اگر ڈاکوؤں سے واسطہ پڑ گیا تو ہم انھیں انگوٹھی اور بانسری کی کہانی سنائیں گے تاکہ جب وہ اس درخت کے پاس آئیں تو سپاہی انھیں گرفتار کرلیں۔تم لوگوں نے بڑے عرصے سے اس علاقے میں لوٹ مار کا بازار گرم کر رکھا تھا۔اب تمہیں اپنے کیے کی سزا ملے گی۔اگر تم لوگ لوٹ مار کے بجائے محنت مزدوری کر کے اپنا پیٹ پال رہے ہوتے تو اس ذلت سے دو چار نہ ہونا پڑتا۔

ڈاکوؤں کا سردار اس بات پر سخت شرمندہ تھا کہ عدنان اور مانی نے اسے بڑی آسانی سے بے وقوف بنا لیا تھا۔اس نے اپنا سر جھکا لیا۔

مانی کے باپ کوتوال نے عدنان اور مانی سے کہا۔اگر ہم ان خطرناک ڈاکوؤں کو گرفتار کرنے میں کامیاب ہوئے ہیں تو یہ تم دونوں کی عقل مندی کی وجہ سے ہوا ہے۔یہ تو کسی طرح ہاتھ ہی نہیں آتے تھے۔انہوں نے لوگوں کی زندگیاں اجیرن کی ہوئی تھیں۔برے کام کا برا انجام ہوتا ہے۔اب یہ لوگ بھی اپنے انجام کو پہنچیں گے۔

بعد میں ڈاکوؤں پر مقدمہ چلا اور انھیں لمبی لمبی سزائیں ہو گئیں۔عدنان اور مانی کو بھی ان کی اشرفیاں اور دوسرا سامان واپس مل گیا تھا۔یوں ان دونوں کی ذہانت کی وجہ سے یہ ڈاکو اپنے انجام کو پہنچے اور لوگوں نے سکھ کا سانس لیا۔

یہ عید اور عیدوں جیسی نہیں تھی۔یہ کیوں پچھلے سال والی بھی بڑی روکھی پھیکی تھی۔بیماری پھیلی ہوئی تھی۔جس کی وجہ سے لوگوں کا ایک جگہ اکٹھا ہونا مناسب نہیں تھا۔بٹن اور بابی دونوں کو یہ اچھی طرح سمجھ میں آرہا تھا۔اس لیے کہ یہ بہن بھائی اب دس اور گیارہ سال کے تھے۔بٹن بڑی تھی اور بابی چھوٹا۔پچھلی عید میں بھی اتنی سمجھ تو تھی۔انہوں نے کسی چیز کے لئے ضد نہیں کی۔لیکن اس بار صبر کچھ کم ہوگیا۔

اس بار بھی؟بابی کچھ ٹھنکا۔

وباپر کسی کا زور نہیں۔دادی نے سمجھایا۔یہ قدرتی آفت ہے۔اس سے بچنے کا یہی طریقہ ہے کہ باہر نہ نکلیں۔بہت ضروری ہو تو ماسک لگائیں۔

اور ایک دوسرے سے دو میٹر دور رہیں۔بٹن نے اپنی معلومات کا رعب جھاڑا۔۔۔تم کہاں الگ رہتی ہو؟بابی نے اسے چڑایا۔ہر وقت میرے پاس گھسی رہتی ہو۔

گھر میں الگ رہنے کی ضرورت نہیں بے وقوف۔بٹن نے پھر اپنا بڑا ہونا جتایا۔

اب بتاؤ ہم لوگ کیا کریں۔بابی نے قدرے اداس ہو کر کہا۔

نئے کپڑے تو آن لائن منگا لیے گئے تھے۔جوتے بھی۔وہ انہوں نے نہا دھوکر پہن لیے تھے۔امی نے سوئیاں پکائی تھیں۔قیمہ بھرے پراٹھے اور بابی کی پسندیدہ فیرنی۔دوپہرکے کھانے میں بریانی کا اہتمام تھا۔لیکن تفریح؟عیدگاہ جاکر نماز پڑھنا۔وہاں سے غبارے لے کر لوٹنا۔گھر پر بہت سے مہمانوں کا آنا۔ان کے ساتھ کے بچوں سے مل مل کر کھیلنا۔عیدی پانا۔ابھی تو عیدی صرف دادی نے دی اور امی ابو نے۔

دونوں بہن بھائی ایک دوسرے کے ساتھ کھیل کھیل کر اکتا چکے تھے۔لڑ بھڑ کر بھی۔اب کیا کریں۔

چلو بالکونی پر چل کر دیکھتے ہیں۔پیڑ دکھائی دیتے ہیں۔ان میں چھپتے نکلتے پرندے۔ٹائیں ٹائیں کرتے طوطے، مینائیں، کبوتر۔ایک گھر میں دور آم کا درخت دکھائی دیتا تھا۔اس میں پہلے بور دکھائی دیے پھر اب ٹکورے لٹکتے صاف دکھائی دے رہے تھے۔املتاس کے پیڑ زرد پھولوں سے ڈھک گئے تھے۔ان کے پھول جھومر جیسے لٹکتے تھے۔آس پاس کبوتر بہت تھے۔اتنا کچھ تھا دیکھنے کو۔

بٹن آپی۔چلو ان کی تصویریں بناتے ہیں۔ان کے آس پاس لکھتے ہیں عید مبارک۔

ارے ارے یہ کیا۔ذرا دیکھو تو؟

بالکونی کے ایک کونے میں امی نے ایک اسٹیل کا فالتو ریک رکھ دیا تھا۔اس پر کچھ ایسی چیزیں تھیں جو زیادہ کام کی نہیں تھیں۔تہہ کیے ہوئے ردی اخباروں کا ڈھیر ایک ٹوکری تھی جس میں کبھی کچھ سامان آیا تھا۔وہ اخباروں کی موٹی گڈی کے پیچھے چھپی تھی۔آگے پھولوں کے کچھ گملے بھی تھے۔

کیا ہے کیا ہے؟بابی اچاک چوکنا ہوگیا۔

بیت کی ٹوکری میں ایک کبوتری نے بچے نکالے تھے۔نہ جانے کب انڈے دیے۔کب ان پر بیٹھی۔لیکن آج کے دن بچے دکھائی دے گئے۔دکھائی کیا دیے ان کی چوں چوں سنائی پڑی۔

وہ قریب گئے۔سر جوڑ کر بچوں کو دیکھا۔کبوتری ڈر کر اڑ گئی۔لیکن پھر وہیں آس پاس آگئی۔

چڑیوں کو تنگ نہیں کرنا چاہئے۔بٹن نے پھر نصیحت کی۔

ہم تنگ کہاں کر رہے ہیں۔بس دیکھ رہے ہیں۔چھو کر دیکھیں کیا۔

نہیں۔بالکل نہیں۔بٹن نے کہا۔

چلو ہم ان کے ساتھ عید مناتے ہیں۔بابی نے خوش خوش لہجے میں کہا!

ہاں۔چلو۔چلو۔بٹن کو تجویز بہت پسند آئی۔

وہ اسٹور سے دوپرانی کٹوریاں ڈھونڈ کر لائی۔ایک میں پانی رکھا دوسری میں چورا کر کے خشک کچی سوئیاں۔دونوں چیزیں ایک ٹوکری کے آس پاس رکھ دیں۔

عید مبارک کبوتر۔دونوں نے کھلکھلا کر کہا۔

عید مبارک بچو!پھر ساتھ ساتھ ہانک لگائی۔

کبوتر پھر پھڑا کر اڑی۔دونوں پھر کنارے دبک گئے۔

تھوڑی دیر میں وہ واپس آگئی۔ماں تھی نا۔مائیں سب محبت کرنے والی ہوتی ہیں۔پرندوں تک کی مائیں۔اس نے ادھر ادھر گردن گھما کر دیکھا۔پھر پانی پیا۔دونوں بچے بہت خوش ہوئے۔

سوئیں بھی کھا لینا۔آج عید ہے۔اور ہاں دوپہر بریانی میں سے چاول لاکر بھی رکھ دیں گے۔بچوں کو چھوڑ کر دور سے کھانا مت لانا۔انہوں نے باری باری کہا۔

پھر بچوں نے بیٹھ کر ایک عید کارڈ بنایا۔اس میں املتاس کے پیلے پھول تھے اور ساتھ ہی آم کے درخت پر آم لٹک رہے تھے۔ایک کبوتر بیچ میں تھا۔

کیا ہو رہا ہے بھئی۔ابو نے انہیں خوش کچھ رنگ بکھیرتے دیکھا۔

ابو ہم کبوتر اور اس کے بچوں کو عید کارڈ دیں گے۔دونوں نے ایک ساتھ کہا۔

سارا گھر ہنسی سے گلزار ہوگیا۔

خوشیاں ڈھونڈی جائیں تو آس پاس بہت ملتی ہیں

احمد کو بہت شوق تھا کہ وہ سائیکل چلائے مگر اس کے پاس سائیکل ہی نہیں تھی اس کے دوست جب شام کو اپنی اپنی سائیکلوں پر گلی میں چکر لگاتے تو وہ دل مسوس کر رہ جاتا اور حسرت بھری نظروں سے انھیں دیکھتا۔ایک دفعہ وہ گرمیوں کی چھٹیاں گزارنے اپنے تایا ابّو کے گھر گیا تو اس نے دیکھا کہ اس کے کزن فرقان کے پاس ایک خوبصورت سائیکل ہے۔فرقان ایک بہت اچھا لڑکا تھا۔احمد کا شوق دیکھ کر اس نے اس نے دو دن میں ہی اسے بہترین طریقے سے سائیکل چلانا سکھا دی تھی۔

سائیکل چلانے میں تو آتا ہی بہت مزہ ہے۔احمد کو بھی بہت مزہ آتا تھا۔ایک روز جب وہ سائیکل چلانے کے بعد فرقان کے ساتھ واپس آیا تو اس نے چپکے سے اپنی امی سے کہا۔امی گھر جا کر آپ مجھے بھی سائیکل دلا دیں گی نا؟۔

ہاں۔ہاں۔کیوں نہیں۔بس میری کمیٹی نکلنے دو۔میں تمہیں سائیکل ضرور دلوا دوں گی۔اس کی امی بولیں۔

ابّو یہ تو نہیں کہیں گے کہ پہلے آٹھویں کے امتحان میں فرسٹ آکر دکھاؤ، پھر سائیکل ملے گی؟آٹھویں کے امتحان میں تو پورا ایک سال باقی ہے۔احمد نے شبے بھرے لہجے میں پوچھا۔

فرسٹ تو تم آتے ہی ہو۔پھر تمہیں کیا فکر۔بس کمیٹی نکلنے تک انتظار کرلو۔اس کی امی نے ہنس کر کہا۔

احمد جب تایا ابّو کے گھر سے واپس اپنے گھر آیا تو اسے فرقان کی سبک رفتار سائیکل ہر وقت یاد آتی رہتی۔اس کو اب اس بات کا انتظار تھا کہ کب امی کی کمیٹی نکلتی ہے اور کب سائیکل آتی ہے۔

پھر ایک روز اس کی خوشی کی انتہا نہیں رہی۔وہ اسکول جانے کے لیے گھر سے نکلا تو اس نے دیکھا کہ گلی کے نکڑ پر ایک سائیکلوں کی دکان کھلی ہے۔دکان کے باہر چھوٹی بڑی چھ سائیکلیں کھڑی تھیں اور دکان کے چھپر پر ایک بورڈ لٹکا ہوا تھا جس پر درج تھا۔کرائے پر سائیکلیں دستیاب ہیں۔کرایہ دس روپے گھنٹہ۔احمد نے دکان میں جھانکا۔ایک موٹا سا شخص جس کا رنگ گہرا سانولا تھا، پمپ لے کر ایک سائیکل میں ہوا بھر رہا تھا۔احمد کو دیکھ کر وہ مسکرایا اور بولا۔لڑکے سائیکل چاہیے۔ایک گھنٹہ کے دس روپے لگیں گے۔

انکل۔ابھی تو میں اسکول جا رہا ہوں۔واپسی پر دیکھوں گا۔اس نے کہا۔

وہ آدمی مسکرایا اور اس کے قریب آ کر بولا۔ٹھیک ہے۔پہلے تم پڑھ کر آجاؤ۔پھر میں وہ لال رنگ کی سائیکل تیل ویل ڈال کر کپڑے سے چمکا کر تیار رکھوں گا۔وہ سائیکل بالکل نئی ہے۔ایک ہی پیڈل مارو گے تو ہوا سے باتیں کرنے لگے گی۔یہ کہہ کر اس نے احمد سے ہاتھ ملانے کے لیے اپنا ہاتھ آگے کیا۔

احمد نے اس سے ہاتھ نہیں ملایا، اسے اس کی امی اور کلاس ٹیچر نے اجنبیوں اور دکان داروں وغیرہ سے دور رہنے کا سبق دیا تھا۔وہ پیچھے ہٹتے ہوئے بولا۔شائد میں شام کو آؤں۔یہ کہہ کر وہ وہاں سے چل دیا۔

امی ہر روز احمد کو دس روپے دیا کرتی تھیں۔آج اسکول میں اس نے ایک روپیہ بھی خرچ نہیں کیا۔اس کا ارادہ تھا کہ وہ یہ پیسے بچا کر کرائے کی سائیکل لے گا۔اسے بہت بے چینی تھی۔ایک بجے چھٹی ہوتی تھی مگر ایک بجنے کا نام ہی نہیں لے رہا تھا۔آخر خدا خدا کر کے ٹن ٹن گھنٹی بجنے کی آواز آئ، وہ تو بستہ تیار کر کے انتظار میں ہی بیٹھا ہوا تھا، ادھر چھٹی کی گھنٹی بجی، ادھر وہ دروازے کی جانب لپکا۔

گھر پہنچ کر اب اسے چار بجنے کا انتظار تھا۔اسے امی نے اجازت دے رکھی تھی کہ وہ چار بجے سے چھ بجے تک باہر کھیلنے کے لیے جا سکتا ہے۔کھانا کھا کر اس نے اسکول کا کام کیا۔جوتوں پر پالش کی، پھر کہانی کی ایک کتاب لے کر بیٹھ گیا۔کتاب تو بہت دلچسپ تھی مگر اس کی نظریں بار بار گھڑی کی جانب اٹھ رہی تھیں۔

خیر کسی نہ کسی طرح چار بھی بج گئے اور وہ امی کو بتانے کے لیے ان کے پاس گیا۔امی۔میں جا رہا ہوں۔ہماری گلی کے نکڑ پر سائیکلوں کی ایک دکان کھلی ہے۔وہاں سائیکلیں کرائے پر ملتی ہیں۔آپ نے جو صبح دس روپے دیے تھے، وہ میں نے اسکول میں خرچ نہیں کیے تھے۔ان پیسوں سے کرائے کی سائیکل لوں گا۔پورے ایک گھنٹے کے لیے!۔

اس کی بات سن کر اس کی امی کے چہرے پر لمحہ بھر کو تشویش کے آثار نظر آئے۔ان کا دل تو چاہا کہ اسے کرائے کی سائیکل لینے کو منع کر دیں مگر پھر انھیں یاد آیا کہ اسے سائیکل کا کتنا شوق ہے۔انہوں نے کہا۔ہے تو یہ بری بات کہ اپنا شوق پورا کرنے کے لیے ہم کرائے کی سائیکلیں چلائیں۔مگر میں تمہیں صرف آج تک کے لیے اجازت دے رہی ہوں۔اس کے بعد تم کرائے کی سائیکل نہیں چلاؤ گے۔

اتنا سخت آرڈر سن کر احمد کو ذرا مزہ نہیں آیا۔مگر ایک روز کی اجازت کو ہی غنیمت جان کر وہ باہر کی طرف بھاگا۔پیچھے سے اس کی امی کی آواز آئ۔اور دیکھو سڑک پر مت جانا۔نزدیک نزدیک ہی سائیکل چلانا۔

جی اچھا کہہ کر احمد چلا گیا۔

سائیکل والے کی دکان پر پہنچا تو وہ اسی لال رنگ والی سائیکل پر کپڑا مار رہا تھا جو صبح احمد نے دیکھی تھی۔احمد کو دیکھ کر وہ مسکرایا اور بولا۔لے لڑکے۔سائیکل میں نے بالکل فٹ کردی ہے۔

یہ کہہ کر اس نے چھوٹی سی میز پر سے رجسٹر اٹھایا اور احمد سے پوچھ کر اس کا نام اور گھر کا پتہ لکھا۔پھر گھڑی دیکھ کر اسی رجسٹر کے ایک خانے میں ٹائم لکھا تاکہ معلوم رہے کہ سائیکل کب گئی تھی۔

احمد نے بھی ہاتھ پر بندھی اپنی گھڑی سے ٹائم چیک کیا اور سائیکل دکان سے نکال کر اس پر سوار ہوگیا۔ابھی اس نے پیڈل پر پاؤں رکھا ہی تھا کہ دکان والا بولا۔لڑکے۔گرمی بہت ہے۔میرا بھی ایک کام کردے۔سامنے برف کی دکان ہے۔ایک کلو برف تو پکڑ لے۔یہ کہہ کر اس نے دس روپے کا نوٹ اسے تھما دیا۔

سائیکل بہت رواں تھی۔ایک ہی پیڈل میں سبک رفتاری سے کافی آگے پہنچ گئی۔احمد خوش ہوگیا۔خوشی خوشی برف والے کی دکان پر پہنچا۔برف والے نے برف ایک لکڑی کے تخت پر لگا رکھی تھی اور اسے پٹ سن کی بوریوں سے ڈھانپ کر رکھا ہوا تھا۔وہاں پر پہلے ہی سے کچھ لوگ برف لینے کے لیے کھڑے تھے۔احمد بھی سائیکل ایک سائن بورڈ کے نیچے کھڑی کرکے برف والے کے پاس آکر کھڑا ہوگیا اور اپنی باری کا انتظار کرنے لگا۔اس کی نظریں بار بار اپنی گھڑی کی طرف اٹھ جاتی تھیں۔آخر اس کی باری بھی آگئی۔برف والے نے اندازے سے ایک کلو برف کا ٹکڑا کاٹ کر ایک شاپر میں ڈال کر اسے تھما دیا۔پیسے دے کر اور برف لے کر وہ سائیکل کی جانب آیا تو اس کا دل دھک سے رہ گیا۔جہاں وہ سائیکل کھڑی کر کے گیا تھا، اب سائیکل وہاں نہیں تھی۔اس کے چہرے پر پسینہ آگیا۔اس نے بے تابی سے آس پاس دیکھا۔سائن بورڈ کے پاس ایک رکشہ کھڑا تھا۔اس کا ڈرائیور خلیل ان کی گلی کے پیچھے رہتا تھا۔وہ اس کے پاس گیا۔خلیل انکل آپ نے میری سائیکل تو نہیں دیکھی۔میں نے یہاں کھڑی کی تھی۔اس نے گھبرائے ہوئے لہجے میں پوچھا۔

اس کی گھبراہٹ دیکھ کر رکشے والا خلیل سیدھا ہو کر بیٹھ گیا۔وہ تمھاری سائیکل تھی؟اسے تو ایک بڑی بڑی مونچھوں والا آدمی لے گیا۔وہ ایک سوزوکی گاڑی سے اترا تھا اور سائیکل کو اس میں ڈال کر اس طرف چلا گیا۔اس نے ایک طرف اشارہ کیا۔

یہ سن کر احمد کے پاؤں تلے سے زمین نکل گئی اور آنکھوں کے سامنے اندھیرا چھا گیا۔اس نے ایک نظر سڑک پر ڈالی، مگر اب کیا ہوسکتا تھا۔وہ مرے مرے قدموں سے چلتا ہوا سائیکل کی دکان پر آیا۔برف کا شاپر سائیکلوں کی دکان کے مالک کو پکڑایا اور بے بسی سے اسے دیکھنے لگا۔

پیدل کیوں آئے ہو۔سائیکل کیا ہوئی؟دکان دار نے گھبرا کر پوچھا۔

وہ چوری ہوگئی ہے۔احمد نے روہانسی آواز میں کہا۔میں اسے کھڑی کر کے برف لے رہا تھا۔برف لے کر پلٹا تو وہ غائب تھی۔

دکان دار نے یہ بات سنی تو برف کا شاپر زمین پر پھینک دیا َ اور سر پکڑ کر مونڈھے پر بیٹھ گیا۔وہ میری سب سے قیمتی سائیکل تھی۔کچھ ہی دنوں پہلے میں نے اسے آٹھ ہزار میں خریدا تھا۔میں تو تباہ ہوگیا۔اب تم ہی اس کے پیسے بھرنا۔میں تم سے ہی اپنا نقصان پورا کرواؤں گا۔

اس میں میرا کوئی قصور نہیں ہے۔احمد کی آنکھوں میں آنسو بھر آئے۔

دکان دار نے رجسٹر اٹھا کر اسے کھولا اور دھمکی آمیز انداز میں بولا۔مجھے تمہارے باپ سے ملنا پڑے گا۔

اس کی بات سن کر احمد گھبرا گیا۔وہ اپنے ہاتھ جوڑ کر بولا۔پلیز انکل۔میرے ابّو سے کچھ مت کہیے گا۔میں وعدہ کرتا ہوں کہ سائیکل کی قیمت لوٹا دوں گا۔

اتنے سارے پیسوں کا انتظام تم کیسے کرو گے؟تم اپنی جان چھڑانے کے لیے ایسا کہہ رہے ہو۔بہانہ بنا رہے ہو۔اس دکان دار نے لہجے میں سختی پیدا کرتے ہوئے کہا۔

آپ نے اگر یہ بات میرے ابّو کو بتائی تو وہ مجھ پر بہت غصہ کریں گے۔احمد نے آنکھوں میں آنسو بھر کر کہا۔دو آنسو ڈھلک کر اس کے گالوں پر بھی آگئے تھے۔وہ آستین سے اپنی آنکھیں صاف کرنے لگا۔

دکان دار بغور اس کا جائزہ لے رہا تھا۔آخر وہ بولا۔میں ایک نرم دل آدمی ہوں۔مجھے سوچنے دو کہ کیا کرنا ہے۔تم ایسا کرو کہ آج رات آٹھ بجے مجھ سے سامنے والے پارک میں ملو۔میں اس کا کوئی نہ کوئی حل نکال ہی لوں گا۔یہ کہہ کر وہ دوبارہ رجسٹر کو دیکھنے لگا اور رجسٹر کو کھولے کھولے بولا۔بہتر یہ ہی ہوگا کہ اس کا کوئی حل نکل آئے۔کیا فائدہ یہ بات تمھارے باپ کو پتہ چلے اور وہ غصہ کرے، تمھاری ماں سے لڑائی جھگڑا کرے کہ اس نے لڑکے کی تربیت ٹھیک نہیں کی ہے اور یہ لڑائی جھگڑا پورا محلہ سنے۔

جی اچھا۔احمد نے کہا اور وہاں سے اٹھ کر چل پڑا۔دکان دار کی باتیں سن کر وہ سمجھ گیا تھا کہ اگر یہ بات گھر پر پتہ چل گئی تو بہت ہنگامہ ہوگا۔وہ سخت غمزدہ تھا۔اس کو خود پر غصہ بھی آ رہا تھا کہ اپنے شوق کے ہاتھوں مجبور ہو کر وہ کرائے کی سائیکل لینے چل پڑا تھا۔سائیکل آٹھ ہزار کی تھی۔اس کے ابّو کے پاس تو اتنے پیسے نہیں تھے کہ وہ دکان دار کو دے کر جان چھڑاتے۔

پھر اچانک اسے اپنی کلاس ٹیچر کی بات یاد آئ۔انہوں نے لاتعداد مرتبہ سب بچوں کو یہ بات بتائی تھی کہ دن بھر کی تمام باتیں گھر جا کر اپنی امی یا ابّا کو ضرور بتا نا چاہییں۔چاہے وہ باتیں اچھی ہوں یا بری۔اس کی امی کا بھی یہ ہی کہنا تھا کہ کسی بات کو چھپانا نہیں چاہیے۔یہ بات یاد آئ تو اس کے اندر ایک ہمت سی پیدا ہو گئی۔اس نے فیصلہ کرلیا کہ یہ بات گھر پر ضرور بتا دے گا۔ان ہی سوچوں میں گم وہ کافی دور نکل آیا۔ہوش آیا تو سامنے پوسٹ آفس کی بلڈنگ دکھائی دے رہی تھی۔اس کے ابّو پوسٹ آفس میں ہی کام کرتے تھے۔وہ بھاگ کر پوسٹ آفس میں چلا گیا۔بڑے گیٹ سے اندر آتے ہی سامنے ایک کاونٹر پر اسے اپنے ابّو کا مسکراتا ہوا چہرہ نظر آیا، ان کی نظر ابھی احمد پر نہیں پڑی تھی۔مگر جب انہوں نے احمد کو دیکھا تو ان کے چہرے سے مسکراہٹ غائب ہوگئی۔وہ جلدی سے کرسی سے کھڑے ہوگئے۔احمد بیٹے۔گھر پر تو سب ٹھیک ہے نا؟تم کیسے آئے؟انہوں نے گھبرا کر پوچھا۔

ان کا شفقت بھرا لہجہ سن کر احمد کی آنکھوں سے آنسو رواں ہوگئے۔اسے روتا دیکھ کر اس کے ابّو مزید پریشان ہوگئے۔وہ سمجھے کہ گھر پر کوئی بات نہ ہوگئی ہو۔انہوں نے اپنے ایک ساتھی کو اپنی سیٹ پر بٹھایا اور احمد کے ساتھ پوسٹ آفس سے باہر آگئے۔

تمہاری امی کی طبیعت تو ٹھیک ہے نا؟انہوں نے فکر مند لہجے میں پوچھا۔

احمد نے انھیں ایک سنسان گوشے میں روک کر ساری کہانی سنا دی کہ کس طرح اس نے کرائے کی سائیکل لی تھی، دکان دار نے اس سے برف منگوائی، وہاں سے سائیکل چوری ہوگئی اور اب اس دکان دار نے اسے رات آٹھ بجے پارک میں بلایا ہے تاکہ اس مسلے کا حل نکال سکے۔

اس کے ابّو خوب غور سے اس کی باتیں سن رہے تھے۔جب وہ اپنی بات ختم کر چکا تو انہوں نے اس کے سر پر ہاتھ پھیرا اور بولے۔احمد بیٹا۔میں تم سے بہت خوش ہوں۔تم نے بہت اچھا کیا کہ بغیر ڈرے مجھ سے ساری بات کہہ دی۔ہم جس معاشرے میں رہ رہے ہیں، وہاں اچھے لوگوں کے ساتھ ساتھ شیطان صفت لوگ بھی موجود ہوتے ہیں۔اپنی شیطانیت سے یہ معصوم لوگوں کو بہت اذیت اور دکھ پہنچاتے ہیں۔ان مجرموں کو ہم اسی وقت پکڑ سکتے ہیں جب ان کی نشان دہی ہوجائے۔اس سلسلے میں بچے ایک بہت اہم کردار ادا کرسکتے ہیں۔اگر کوئی اجنبی یا جاننے والا شخص، گھر کا کوئی ملازم، کوئی دکان دار انھیں کوئی دھمکی دے، مفت میں کوئی چیز دینے کا لالچ دے یا ان کے ساتھ کوئی ایسی نا مناسب حرکت کرے جو بچوں کو بری لگے تو انھیں چاہیے کہ وہ یہ بات اپنے گھر میں ضرور بتا دیں۔مجھے یہ بات بتا کر تم نے بہت اچھا کیا۔اب تم گھر جاؤ۔مجھے فخر ہے کہ میرا بیٹا ایک بہادر لڑکا ہے اور بغیر کسی ڈر خوف کے اپنے ماں باپ سے ہر بات شئیر کرتا ہے۔یہ کہہ کر انہوں نے احمد کو ایک قریبی دکان سے بہت سارے چپس، بسکٹ، ببل گم اور جوس کے ڈبے دلائے اور اسے گھر پہنچنے کی تاکید کی۔انہوں نے اس سے یہ بھی کہہ دیا تھا کہ وہ اس بارے میں اپنی امی سے فی الحال کوئی بات نہ کرے۔

اس کے ابّو سات بجے گھر آئے۔احمد ٹی وی دیکھ رہا تھا۔اپنے ابّو کو دیکھ کر وہ سنبھل کر بیٹھ گیا۔اس کے ابّو نے ہاتھ منہ دھویا، کپڑے تبدیل کیے۔اتنی دیر میں اس کی امی ان کے لیے چائے لے آئیں۔چائے ختم کر کے اس کے ابّو نے گھڑی کی طرف دیکھا، آٹھ بجنے میں دس منٹ باقی تھے۔اس کی امی باورچی خانے میں تھیں۔اس کے ابّو نے اس سے دھیرے سے کہا۔آٹھ بجنے والے ہیں۔تم اٹھو اور پارک میں جا کر اس سائیکل والے سے ملو۔تم یہ ہی ظاہر کرتے رہنا کہ جیسے اگر اس نے تمہارے گھر شکایت کردی تو قیامت آجائے گی۔خود کو اس بات سے خوفزدہ ظاہر کرتے رہنا کہ تم اپنے باپ سے بہت ڈرتے ہو۔پھر وہ جو کچھ کہے اس پر عمل کرنا۔میرا خیال ہے کہ وہ تمہیں اپنے ساتھ کہیں لے جانا چاہے گا۔تم بے دھڑک اس کی بات مان لینا۔تم ایک بہادر اور نڈر لڑکے ہو۔مجھے امید ہے کہ تم میری کہی ہوئی باتوں پر پوری طرح عمل کرو گے۔

اپنے ابّو کی باتیں سن کر احمد کا حوصلہ بلند ہوگیا تھا۔اس نے اپنے ابّو سے کہا کہ وہ جیسا کہہ رہے ہیں وہ ویسا ہی کرے گا۔پھر وہ خاموشی سے اٹھا اور اداس چہرہ بنا کر پارک میں جا پہنچا۔وہاں پہنچتے پہنچتے اسے دس منٹ کی دیر ہوگئی تھی۔دکان والا وہاں پہلے ہی سے موجود تھا۔اس نے اپنی گھڑی پر ایک نظر ڈال کر کہا۔تم لیٹ ہوگئے ہو۔کچھ دیر اور اگر نہ آتے تو میں تمہارے باپ سے شکایت کرنے گھر پہنچ جاتا۔میرا آٹھ ہزار کا نقصان ہوگیا ہے۔آٹھ ہزار روپے کچھ کم نہیں ہوتے۔تمہارا باپ گھر کا آدھا سامان بیچے گا تو یہ رقم پوری ہوگی۔

احمد نے دونوں ہاتھ جوڑ کر کہا۔آپ کی بڑی مہربانی ہوگی۔آپ میرے ابّو کو نہیں جانتے وہ بہت غصے والے انسان ہیں۔انھیں یہ بات پتہ چل گئی تو میری کھال اتار دیں گے۔پلیز اس کی شکایت ان سے مت کیجیے گا۔آپ جو بھی کہیں گے، میں کروں گا۔

ٹھیک ہے۔ٹھیک ہے۔میں سوچوں گا۔اس دکان دار نے احسان جتاتے ہوئے کہا۔اس پارک میں تو گھپ اندھیرا ہے۔میرا گھر کچھ ہی فاصلے پر ہے۔چلو وہیں چل کر بات کریں گے۔

احمد خاموشی سے اس کے ساتھ چل پڑا۔دس منٹ بعد وہ لوگ بڑے بڑے درختوں سے گھرے ایک گھر کے سامنے پہنچے۔اس کا دروازہ بند تھا۔گلی سنسان پڑی تھی۔اس دکان دار نے دروازے پر دستک دی۔اندر سے ایک بڑی بڑی مونچھوں والے شخص نے دروازہ کھولا۔دکان دار احمد کا ہاتھ پکڑ کر اسے اندر لے گیا۔وہ تینوں ایک کمرے میں پہنچے۔احمد کا دل مارے خوف کے زور زور سے دھڑک رہا تھا۔اس کا جسم پسینے پسینے ہو رہا تھا۔

اوئے گامے۔یہ لڑکا کون ہے؟بڑی بڑی مونچھوں والے نے پوچھا۔

رستم کچھ نہ پوچھ۔اس لڑکے نے میرا آٹھ ہزار کا نقصان کروا دیا ہے۔میں تو چاہتا ہوں کہ اس کے باپ سے کہہ کر اپنا نقصان پورا کر لوں۔مگر یہ میری خوشامد کر رہا ہے کہ اس کے باپ سے کچھ نہ کہوں۔وہ اس کی کھال اتار دے گا۔

گامے۔دیکھ تو کتنا خوبصورت لڑکا ہے۔میں بھی سفارش کروں گا کہ معاملہ آپس میں ہی نمٹا لے۔یہ باپ واقعی بہت ظالم ہوتے ہیں۔اولاد سے کوئی نقصان ہو جائے تو چھوڑتے نہیں ہیں۔رستم نے کہا۔

احمد لاکھ بہادر سہی، مگر یہاں کا ماحول دیکھ کر اور ان کی باتیں سن کر وہ تھوڑا سا پریشان ہوگیا تھا مگر اسے یہ اطمینان تھا کہ یہ سب کچھ کرنے کو اس کے ابّو نے کہا تھا اور یقیناً وہ اس سے بے خبر نہیں ہوں گے۔دکان دار جس کا نام گاما تھا بغور احمد کے چہرے کا جائزہ لے رہا تھا۔اس نے رستم سے کہا۔یہ پہلی دفعہ ہمارے گھر آیا ہے۔اس کی خاطر مدارات نہیں کرے گا؟۔

یہ سن کر رستم فوراً کمرے سے نکلا اور تھوڑی دیر میں ایک پلیٹ میں مٹھائی لے آیا۔احمد کا ذہن پوری طرح بیدار ہوگیا تھا۔وہ سمجھ گیا کہ مٹھائی میں بے ہوش کرنے والی کوئی چیز ہوگی۔اس نے ایک لڈو سیدھے ہاتھ سے اٹھایا، اسے الٹے ہاتھ میں منتقل کر کے پتلون کی جیب میں رکھ لیا، سیدھا ہاتھ منہ تک لے گیا اور اپنی زبان کو ایک گال سے لگائی تو تو گال یوں پھول گیا جیسے اس میں لڈو دبا ہوا ہے۔پھر احمد نے یوں منہ چلانا شروع کردیا جیسے لڈو کھا رہا ہے۔تھوڑی دیر بعد اس نے آنکھیں پھاڑ پھاڑ کر ادھر ادھر دیکھا، فضا میں اپنے ہاتھ چلائے جیسے اسے کچھ نظر ہی نہیں آرہا ہو، اور پھر آنکھیں بند کر کے زمین پر لمبا لمبا لیٹ گیا۔

گامے نے ایک قہقہہ لگایا اور بولا۔یہ شکار تو بہت جلد جال میں پھنس گیا۔اب تو ایسا کر کہ اسے اڈے پر پہنچا دے۔کل سائیکل بھی دکان پر پہنچا دینا جو تو نے برف والے کی دکان کے پاس سے اڑائی تھی۔وہ سائیکل اتنی خوبصورت ہے کہ ایک آدھ دن میں اس جیسا اور کوئی لڑکا بھی پھنس جائے گا۔

احمد دم سادھے زمین پر پڑا ان لوگوں کی باتیں سن رہا تھا۔وہ جان گیا تھا کہ یہ لوگ بچوں کو پکڑنے والے گروہ سے تعلق رکھتے ہیں۔ابھی رستم اسے زمین پر سے اٹھانے کے لیے آگے بڑھا ہی تھا کہ کسی نے دروازے پر زور دار لات مار کر اسے کھولا اور ایک کڑک دار آواز گونجی۔خبردار۔اپنی جگہ سے حرکت نہ کرنا۔

احمد نے جلدی سے آنکھیں کھول دیں اور اٹھ کر بیٹھ گیا۔دروازے میں ایک انسپکٹر ہاتھ میں پستول لیے کھڑا تھا۔اس کے پیچھے چند سپاہی تھے جو کمرے میں آگئے۔ان کے ہاتھوں میں بڑی بڑی بندوقیں تھیں جو انہوں نے گامے اور رستم پر تان رکھی تھیں۔گاما اور رستم ہکا بکا تھے، کبھی وہ حیرت سے پولیس والوں کو دیکھتے اور کبھی احمد کو۔ان کی سمجھ میں نہیں آرہا تھا کہ یہ کیا ہوگیا ہے۔

اب آیا مزہ؟احمد نے گامے سے پوچھا۔تم مجھے میرے ابّو سے ڈرا رہے تھے۔اب میں تمہیں پولیس سے ڈراؤں گا۔

ہم بے قصور ہیں۔رستم نے انسپکٹر کو دیکھتے ہوئے کہا۔یہ لڑکا چور ہے۔ہمارے گھر میں چوری کی نیت سے داخل ہوا تھا۔

انسپکٹر نے آگے بڑھ کر ایک زناٹے دار تھپڑ اس کے رسید کیا اور بولا۔بچوں کے اغوا کرنے والے گروہ کو ہم بہت دنوں سے تلاش کر رہے تھے۔اس بہادر لڑکے کی وجہ سے ہمیں کام یابی ملی ہے۔اس روشندان میں دیکھو۔پولیس کے فوٹوگرافر نے تمھاری اور تمہاری سب باتوں کی فلم بنا لی ہے۔جب یہ لڑکا تم سے پارک میں ملا تھا اور تم اسے دھمکا رہے تھے، وہ منظر اور باتیں بھی کیمرے میں محفوظ ہوگئی ہیں۔ہم نے پوری منصوبہ بندی کر رکھی تھی۔تم ابھی حوالات میں چلو تم سے ہم بڑے پیار سے پوچھ گچھ کریں گے۔ہم نے وہ تمام بچے بھی بازیاب کروانے ہیں جو تم لوگوں نے اغوا کیے ہیں۔بچوں کو اغوا کرنا معمولی جرم نہیں۔اب اس کی سزا موت ہے۔

اچانک احمد کی نظر کمرے کے کھلے دروازے پر پڑی۔وہ خوشی سے نہال ہوگیا۔دروازے میں اس کے ابّو کھڑے ہوئے تھے۔ان کے ساتھ رکشہ ڈرائیور خلیل بھی کھڑا تھا۔

خلیل نے کہا۔میں اس بدمعاش کو پہچان گیا ہوں۔اسی نے میرے سامنے لال رنگ کی سائیکل چرائی تھی اور سوزوکی میں ڈال کر لے گیا تھا۔وہ سوزوکی بھی باہر کھڑی ہے۔

احمد کے ابّو نے کہا۔احمد۔تمھارے پوسٹ آفس سے جانے کے بعد میں انسپکٹر فرخ سے ملا اور انھیں پوری کہانی سنائی۔انسپکٹر صاحب بہت دنوں سے اس گروہ کی تاک میں تھے۔میری کہانی سن کر انہوں نے ایک منصوبہ بنایا جس کے تحت ہی میں نے تم سے کہا تھا کہ بے فکر ہو کر وہ ہی کرنا جو یہ بدمعاش کہیں۔اس کے وجہ یہ تھی کہ انسپکٹر صاحب نے مجھ سے کہہ دیا تھا کہ وہ اپنے خاص اور ان معاملات کے ماہر آدمیوں کے ساتھ چھپ کر تمھاری نگرانی کریں گے۔میں بھی ان کے ساتھ ساتھ ہی تھا اور سب چیزیں اپنی آنکھوں سے دیکھ رہا تھا۔

تھوڑی دیر بعد مجرموں کو ہتھکڑیاں لگا کر تھانے کی حوالات میں بند کردیا گیا۔

اگلے دن اتوار تھا۔دس بجے کے قریب انسپکٹر فرخ ان کے گھر آیا۔اس کے ساتھ بہت سے میڈیا والے بھی آئے تھے۔احمد کے ابّو نے ان لوگوں کو اندر بٹھایا۔انسپکٹر فرخ نے ان میڈیا والوں سے احمد کا تعارف کروایا اور انھیں پوری کہانی سنائی۔احمد کی عقلمندی اور بہادری کی داستان سن کر سب دنگ رہ گئے۔سب نے اس بارے میں اس سے مختلف سوالات کیے اور اس پوری کاروائی کو ٹی وی پر چلانے کے لیے کیمرے میں محفوظ کر لیا۔احمد کی امی بھی دوسرے کمرے میں موجود تھیں اور پردے کے پیچھے سے سب کچھ دیکھ رہی تھیں۔احمد کا کارنامہ سن کر وہ بھی بہت خوش تھیں اور پیار بھری نظروں سے اسے دیکھ رہی تھیں۔انہوں نے یہ بھی سوچ لیا تھا کہ سب کے جانے کے وہ احمد کی نظر بھی اتاریں گی۔

انسپکٹر فرخ نے انکشاف کیا کہ رات ان دونوں بدمعاشوں سے پوچھ گچھ کی گئی تھی اور ان کی نشاندہی پر سولہ معصوم بچے ان کے اڈے سے برامد کر لیے گئے تھے۔ان بچوں سے وہ لوگ بھیک بھی منگواتے تھے اور محنت مشقت کے کام بھی کرواتے تھے۔اب ان بچوں کے والدین کا پتہ لگا کر انہیں ان کے حوالے کر دیا جائے گا۔انسپکٹر فرخ نے یہ بھی بتایا کہ پولیس کے محکمے نے احمد کے اس کارنامے پر اسے ایک لاکھ روپے انعام دینے کا بھی فیصلہ کیا ہے اور ایک پر وقار تقریب میں اس رقم کا چیک اس کے حوالے کیا جائے گا۔

یہ سن کر احمد اور اس کے ابّو بہت خوش ہوئے۔انسپکٹر فرخ نے احمد کو مخاطب کر کے کہا۔شاباش احمد۔تم نے اپنی امی اور استانیوں کا کہا یاد رکھا کہ گھر سے باہر ہونے والی ہر بات اپنی امی یا ابّو کو بتا دینا چاہیے۔دوسرے بچوں کو بھی یہ بات یاد رکھنی چاہیے کہ اگر کوئی باہر کا آدمی انھیں ڈرائے دھمکائے، کوئی چیز دے کر یا اور کوئی لالچ دے کر اپنی بات منوانے کی کوشش کرے تو انھیں اس کے بارے میں اپنے گھر والوں کو ضرور بتا دینا چاہیے۔گھر والے ایسے شیطان صفت لوگوں کا اچھی طرح علاج کرنا جانتے ہیں۔یہ کہہ کر انسپکٹر فرخ نے اپنے ایک سپاہی کو اشارہ کیا۔وہ اٹھ کر باہر چلا گیا۔واپس آیا تو اس کے ساتھ ایک نہایت خوب صورت اور چار گیروں والی سائیکل تھی۔

احمد۔مجھے تمھارے ابّو نے بتا دیا تھا کہ تمہیں سائیکل چلانے کا کتنا شوق ہے۔یہ سائیکل میری طرف سے تمھارے لیے اس بات کا ایک تحفہ بھی ہے اور انعام بھی ہے کہ تم نے اپنی جان کو خطرے میں ڈال کر قانون کی مدد کی۔میں امید کرتا ہوں کہ یہ تمہیں بے حد پسند آئے گی۔

احمد کی آنکھیں تو کھلی کی کھلی رہ گئیں۔اس نے کہا۔بدمعاشوں کے ڈیرے پر تو میں جھوٹ موٹ کا بے ہوش ہوا تھا مگر اب تو میرا جی چاہ رہا ہے کہ سچ مچ بے ہوش ہو کر گر پڑوں۔یہ کہہ کر وہ خوشی سے انسپکٹر فرخ سے لپٹ گیا اور بولا۔انسپکٹر انکل۔آپ کا بہت بہت شکریہ!۔

فارس کا سلطان بڑا دانا مشہور تھا۔اسے مسئلے سلجھانے، پہیلیاں بجھانے اور معمے حل کرنے کا بھی شوق تھا۔ایک دن اسے کسی کا بھیجا ہوا تحفہ ملا۔بھیجنے والا سلطان کے لئے اجنبی تھا۔سلطان نے تحفے کو کھولا اس میں سے ایک ڈبہ نکلا۔ڈبے کے اندر لکڑی کی تین خوبصورت گڑیاں نظر آئیں جنہیں بڑے سلقیے سے تراشا گیا تھا۔اس نے ایک ایک کر کے تینوں گڑیوں کو اٹھایا اور ہر ایک کی کاریگری کی خوب تعریف کی۔اس کا دھیان ڈبہ پر گیا جہاں ایک جملہ تحریر تھا ان تینوں گڑیوں کے درمیان فرق بتائیے۔ان تینوں گڑیوں کے درمیان فرق بتانا سلطان کے لئے ایک چیلنج تھا۔اس نے پہلی گڑیا کو اٹھایا اور اس کا مشاہدہ کرنے لگا۔گڑیا کا چہرہ خوبصورت تھا اور وہ ریشم کے چمکیلے کپڑوں میں ملبوس تھی۔پھر اس نے دوسری گڑیا کو اٹھایا۔وہ بھی پہلی گڑیا جیسی ہی تھی اور تیسری بھی ویسی ہی تھی۔

پھر سلطان نے گڑیا کا نئے سرے سے مشاہدہ کرنا شروع کیا۔وہ سب ظاہراً یکساں تھیں۔لیکن سلطان نے سوچا شاید تینوں میں سے آنے والی بو یکساں نہ ہو۔چنانچہ اس نے تینوں گڑیوں کو باری باری سونگھا۔تینوں میں سے صندل کی خوشبو آ رہی تھی جس سے اس کے نتھنے معطر ہو گئے۔صندل کی لکڑی سے انہیں بڑی نفاست سے بنایا گیا تھا۔اس نے سوچا شاید یہ اندر سے کھوکھلی ہوں۔انہیں کان کے پاس لے جاکر ہلانا شروع کیا لیکن تینوں گڑیاں ٹھوس تھیں اور تینوں ہم وزن بھی تھیں۔سلطان نے دربار بلایا۔دربار میں سلطان بڑا ہی متذبذب نظر آ رہا تھا۔لوگ اسے دیکھ کر حیران تھے۔اس نے دربار کے سامنے اعلان کیا کہ جو تم میں سے دانا ہو وہ آگے آئے، جس نے اپنی زندگی کا بیش تر حصہ لائبریریوں میں صرف کیا ہو وہ بھی آگے آئے۔

ایک اسکالر اور ایک قصہ گو آگے آئے۔سب سے پہلے اسکالر نے گڑیوں کا مشاہدہ کرنا شروع کیا۔اس نے انہیں سونگھا، ان کا وزن کیا اور انہیں ہلا ڈلاکر دیکھا لیکن وہ کسی طور بھی کوئی فرق نہ پا سکا۔وہ دروازے کے پاس گیا اور الگ الگ زاویوں سے انہیں دیکھنا شروع کیا۔پھر اس نے گڑیوں کو ہاتھ میں اٹھایا اور ان پر جادو ٹونے کی طرح ہاتھ ہلانے لگا۔تھوڑی دیر بعد وہ خود اپنے فعل سے اکتا گیا اور انہیں میز پر رکھ کر وہاں سے ہٹ گیا۔

بہر کیف اسکالر گڑیوں میں امتیاز نہ کر سکا۔اس نے قصہ گو کی طرف دیکھتے ہوئے کہا کیا تم گڑیوں کے فرق کی شناخت کر سکتے ہو!

قصہ گو نے پہلی گڑیا اٹھائی اور بڑی احتیاط سے اس گڑیا کا مشاہدہ کرنا شروع کیا۔پھر اچانک اسے نہ جانے کیا خیال آیا۔وہ آگے کی طرف بڑھا اور سلطان کی داڑھی کا ایک بال نوچ لیا۔اس بال کو اس نے گڑیا کے کان میں ڈالا۔وہ بال گڑیا کے کان میں چلا گیا اور غائب ہو گیا۔قصہ گو نے کہا یہ گڑیا اس اسکالر کی طرح ہے جو سب کچھ سنتا ہے اور اپنے اندر رکھ لیتا ہے۔اس سے پہلے کے سلطان اسے روکتا پھر قصہ گو نے آگے بڑھ کر اس کی داڑھی کا دوسرا بال نوچ لیا۔اس نے دوسری گڑیا کے کان میں بال ڈالا۔دھیرے دھیرے بال اس کے کان میں چلا گیا اور دوسرے کان سے نکلا۔سلطان یہ منظر دیکھ کر حیران رہ گیا۔

کیوں قصہ گو نے کہا یہ گڑیا احمق جیسی ہے جو ایک کان سے سن کر دوسرے کان سے نکال دیتا ہے۔

اس سے پہلے کہ سلطان اسے روک پاتا، اس نے سلطان کی ٹھوری سے تیسرا بال توڑ لیا۔پھر اس نے داڑھی کے بال کو تیسری گڑیا کے کان میں ڈالا۔بال اندر چلا گیا۔سلطان غور سے دیکھنے لگا کہ اس بار بال کہاں سے باہر آئےگا۔بال گڑیا کے منھ سے باہر آیا۔لیکن جب بال باہر آیا تو وہ کافی مڑا ہوا تھا۔

کیوں قصہ گو نے کہا یہ گڑیا قصہ گو کی طر ح ہے۔وہ جو کچھ سنتا ہے اسے وہ تھوڑی سی تبدیلی کے ساتھ دوبارہ سنا دیتا ہے۔پر قصہ گو کہانی میں تھوڑی سی تبدیلی اس لیے کرتا ہے کہ تاکہ وہ اس کا اپنا شہکار لگے

فارسی سے ترجمہ حیدر شمسی

دو بہنیں تھیں۔ایک کا نام کو اور دوسری کا نام سو۔دونوں ایک دوسرے سے بڑی محبت تھی۔سارا وقت دونوں مل کر کھیلتی پھرتیں اور ناچتیں۔

بیساکھ کے دن تھے۔آم کے درخت پر بور لگ گئے تھے۔

سو نےکہا کو چلو ہم بور لانے کے لئے جائیں۔

کو نے کہا ٹھیک ہے چلو، ہم بور لانے کے لئے جائیں

دونوں گاتے گاتے جنگل گئیں اور بور جمع کرنے لگیں۔

اس جنگل میں بڑے بڑے درخت تھے۔شیر تھے، بھیڑیے تھے۔وہ دونوں پھرتے پھرتے غلطی سے ایک شیر کی کچھار کے پاس پہنچ گئیں۔

اب دونوں بہنیں بہت گھبرا گئیں۔

اب کیا کیا جائے؟بھاگیں بھی تو کس طرح؟

اتنے میں اندر سے شیر کے غرانے کی آواز آئی

غررر!غر۔۔۔ر ر!

دونوں بہنیں گھبرا گئیں اور جہاں سینگ سمائے اسی سمت دوڑ پڑیں۔

کو ایک طرف دوڑی۔سو دوسری طرف دوڑ پڑی

شام ہو گئی۔سوکسی طرح گھر پہنچ گئی۔

ماں دروازے پر ہی راہ دیکھتی کھڑی تھی۔سو کو اکیلا دیکھ کر ماں گھبرائی بیٹا، کو کہاں ہے اس نے پوچھا۔بےچاری سو رونے لگی۔اس نےروتے روتے ساری حقیقت سنائی۔

پوری رات گزر گئی لیکن کو واپس نہیں آئی۔

سو کو نیند کہاں سے آتی؟کو کو یاد کرتے ہوئے وہ تلملاتی رہی۔

دوسرے دن کو کو ڈھونڈنے کے لیے سو نکل پڑی۔وہ جنگل میں گئی اور کو کو کو آوازیں لگاتے ہوئے ڈھونڈنے لگی۔

کو۔ارے کو!کو کو۔

لیکن کو کہاں تھی؟کہاں گئی ہوگی کون جانے؟

چیختے چیختے اس کا گلا سوکھ گیا۔

اس کی آنکھوں کے سامنے جگنو سے ناچنے لگے اور آخر گھر پہنچ کر وہ آم کے پیڑ کے نیچے گر پڑی۔

شام ہو گئی اور سو جس جگہ پڑی تھی اس پیڑ کے اوپر ایک پرندہ آواز دینے لگا۔

کو۔۔۔۔۔کو۔۔۔کو۔۔۔۔کو

اور سو کہیں نظر ہی نہیں آ رہی تھی

کچھ لوگ کہتے ہیں کہ وہ پرندہ سو ہی تھا۔

اسی پرندے کو سب لوگ کوئل کہتے ہیں۔

ہر سال بیساکھ کے مہینے میں آم کے پیڑ پر بیٹھ کر وہ اپنی بہن کو بلاتی رہتی ہے۔

کو۔۔۔کو۔۔۔کو!

کیا آپ نے اسے کبھی دیکھا ہے؟

بچو!ہر ملک اور ہر قوم میں کچھ کہانیاں ایسی مشہور رہتی ہیں جو اس ملک کے باسیوں یا قوم کے افراد کے ذہنوں میں پشتہا پشت سے چلی آتی ہیں، سائنس کی بڑھتی ہوئی ترقی بھی عوام کے ذہن سے وہ حکایتیں نہیں نکال سکتیں۔

ایسی حکایتوں کو لوک کہانی کہتے ہیں، آج میں تم کو ویت نام کی ایک لوک کہانی سناتا ہوں، اب یہ لوک کہانی ایک علامت کے طور پر استعمال ہوتی ہے۔

واقعہ یوں بیان کیا جاتا ہے کہ بہت زمانہ پہلے ویت نام میں ایک جذباتی لڑکی تھی، بچپن ہی میں اس کی ماں مرچکی تھی، اس کی پرورش محلہ کی ایک بوڑھی عورت کر رہی تھی اس کا باپ تاجر تھا۔اس لئے زیادہ تر گھر سے باہر ہی رہتا تھا ماں کے مرجانے اور باپ کے ساتھ نہ رہنے کی وجہ سے وہ کچھ بے پروا الھڑ اور شوخ ہو گئی تھی، اس کا باپ سال بھر میں صرف چند دنوں کے لیے موسم بہار میں گھر آتا تھا۔اس کی لڑکی اب کچھ ہوش گوش کی ہو گئی تھی اور دن بھر کپڑے بنتی رہتی تھی، شام کو وہ دریا کی لہروں پر خالی الذہن ہوکر نگاہ ڈالا کرتی تھی۔

ایک روز جب وہ مکان کے دروازے پر کھڑی ہوئی تھی تو اسے باغ میں پتے کھڑکنے کی آواز آئی، اس نے دیکھا کہ اس کے باپ کا سفید گھوڑا اصطبل سے نکل آیا ہے، گھوڑے کو دیکھ کر لڑکی کو باپ کی یاد آ گئی، گھوڑے کے پاس پہنچ کر یونہی بےپروائی سے بولی کہ اگر تم میرے والد کو ڈھونڈ کر انہیں میرے پاس لے آؤگے تو میں تم سے شادی کر لوں گی۔

اس کے بعد ہی گھوڑا ایک طرف روانہ ہو گیا اور وہ مسلسل تین دن اور تین رات جنگلوں اور پہاڑوں میں چلتا رہا پھر وہ ایک پہاڑی کے قریب سرائے کے پاس جاکر رکا اور زور سے ہنہنایا، ایک تاجر (جو حقیقتاً) لڑکی کا باپ تھا) اور سرائے میں بیٹھا شراب پی رہا تھا گھوڑے کی آواز سنتے ہی پیالہ پھیک کر باہر آیا، گھوڑے کو دیکھ کر اسے یہ اندیشہ ہوا کہ گھر میں کچھ نہ کچھ حادثہ ہوا ہے اپنے مالک کو دیکھ کر گھوڑا حوشی سے دم ہلانے اور ہنہنانی لگا۔اس کے بعد مالک کے ساتھ ہی وہ گھر کی طرف چل پڑا۔

گھوڑے کے ساتھ باپ کو دیکھ کر لڑکی کی خوشی کی کوئی انتہا نہ رہی مگر وہ اس عرصہ میں یہ بھول گئی کہ اس نے گھوڑے سے کیا وعدہ کیا تھا۔

گھوڑا اسی روز سے بیمار پڑ گیا اور اصطبل میں پڑا رہا۔وہ نہ تو کھاتا تھا اور نہ ہی اسے نیند آتی تھی، وہ اپنی غمگین اور اداس آنکھوں سے اصطبل میں بیٹھا بیٹھا لڑکی کے تمام حرکات و سکنات کو دیکھتا رہتا تھا۔

جب کبھی لڑکی پاس سے گزرتی تو گھوڑا خاص انداز سے آہ بھرتا۔لیکن لڑکی کے دل میں اس کا کوئی اثر نہ ہوتا تھا۔

جب گھوڑے کی حالت دن بہ دن خراب ہونے لگی تو لڑکی کے باپ نے اپنی بیٹی سے اس کے بارےمیں پوچھ گچھ کی، لڑکی نے پورا واقعہ اسے بتا دیا۔واقعہ سن کر باپ سخت حیرت زدہ اور پریشان ہوا، اس غریب جانور کا کچھ خیال کئے بغیر اس نے اپنا تیر کمان سنبھالا اور گھوڑے کو مار دیا۔اس نے گھوڑے کا چمڑا نکلواکر پاس کی جھاڑی پر رکھ دیا۔اس کے بعد تاجر اپنے سفر پر یہ کہہ کر روانہ ہو گیا کہ وہ گھوڑے کے چمڑے کو روز دھوپ میں سکھایا کرے تاکہ کچھ دنوں کے بعد وہ کام کا ہو جائے۔

ایک دوپہر جب کہ لڑکی گھر میں کپڑے بن رہی تھی ایک طوفان آیا، وہ چمڑا اٹھانے کے لئے جھاڑی کی طرف بیزاری سے یہ کہتی ہوئی دوڑی کہ ناپاک چیز!تمہاری وجہ سے مجھے پریشانی ہوتی ہے میرا تو جی چاہتا کہ تجھ کو تالاب میں پھینک دوں۔

جیسے ہی اس نے آخری الفاظ ادا کئے چمڑا خود بخود اٹھ کر اور اس لڑکی کو لپیٹ کر آسمان کی طرف اڑ گیا۔۔۔کچھ وقفے کے بعد وہ بیر کے درختوں کے پاس ریشم کے ایک کویے کی شکل میں اترا جس کے اندرریشم کا کیڑا موجود تھا۔

یہ کہانی ویت نام میں اب بھی یاد کی جاتی ہے۔دیہاتوں میں جب ریشم کا کویا نظر آتا ہے تو لوگ اپنے بچوں کو بتاتے ہیں کہ اول اول یہ گھوڑے کا چمڑا تھا اور اس کے بیچ میں ریشم کا کیڑا وہی شوخ الھڑا اور بےپردا لڑکی تھی۔

بھائی جان آپ کیسے یہ گھاس پھوس کھا لیتے ہیں۔۔؟مجھ سے نہیں کھائی جاتیں یہ سبزیاں۔۔۔!اور امی ہر دوسرے دن یہی پکادیتی ہیں۔۔!ہم سب اعتراض کرتے ہیں لیکن آپ ہمارا ساتھ نہیں دیتے بلکہ مزے لے لے کر کھاتے ہیں۔۔امی آپ کی مثال دیتی ہیں اور ہم مجبور ہو جاتے ہیں۔۔اگر آپ ہمارا ساتھ دیں تو گھر میں یہ گھاس پھوس کبھی نہ پکے۔آپ میری بات سن رہے ہیں نا۔۔!عمر نے لمبی چوڑی تقریر کے بعد فراز کو ہلاتے ہوئے کہا۔۔

ہوں ں ں۔۔۔!سن رہا ہوں فراز نے اتنا ہی کہا۔

بھائی جان ہم سب نے طے کیا ہے کہ آج امّی سے بات کی جائے کہ وہ سبزیاں نہ پکایا کریں۔۔!دھیرے دھیرے فراست،عاقب اور زبیر بھی فراز کے سامنے آکر کھڑے ہو گئے۔فراز نے اپنی کتاب سے نظریں اٹھائیں اور اپنے سامنے پورے گینگ کو کھڑے پایا

ارے بھائی کہاں کی تیاری ہے۔۔؟کیوں اتنا پریشان ہو۔۔۔؟اور آپ سب کے منہ کیوں لٹکے ہوئے ہیں۔۔؟فراز نے مسکرا کر ماحول کو ہلکا کرنے کی کوشش کی

بھائی جان اگر آپ ہمارے ساتھ چلیں گے تو۔۔چاچی،تائی اور امّی ہماری بات سنیں گی۔۔ورنہ ہم سب کو ڈانٹ کر بھگا دیں گی۔۔آپ چلیں گے نہ ہمارے ساتھ۔۔؟عمر نے کہا

ہاں میں آپ سب کے ساتھ ضرور چلوں گا۔۔اور آپ سب کے لئے بات بھی کروں گا۔۔لیکن اُس سے پہلے آپ سب کو میری ایک بات سننا ہوگی۔۔فراز نے بچوں سے مخاطب ہو کر کہا۔سارے بچے خوشی سے جھومنے لگے۔۔

بھائی جان زندہ باد۔۔نعرے لگاتے بچوں کو دیکھ کر فراز مسکرا رہا تھا۔وہ کچھ ہی مہینوں میں ()ماہرِ غذائیت کی ڈگری حاصل کرنے والا تھا۔۔عمر اس گینگ کا لیڈر ہے وہ آٹھویں جماعت میں پڑھتا ہے۔۔فراست اور عاقب ہم عمر ہیں اور وہ ساتویں جماعت میں پڑھتے ہیں۔۔دونوں اپنی کلاس میں اوّل آتے ہیں۔۔زبیر سب سے چھوٹا ہے۔۔وہ پانچویں جماعت میں ہے۔عمر اور زبیر کی جوڑی ہمیشہ ساتھ نظر آتی ہے۔۔دونوں شرارت مل کر کرتے ہیں اور ڈانٹ بھی مل کر کھاتے ہیں۔شور تھوڑا کم ہوا تو فراز نے کہا

اب آپ لوگ میری بات بھی سنوگے یا۔۔۔!عمر فوراً بولا

ہم آپ کی ہر بات سنیں گے بھی اور مانیں گے بھی۔۔ہمیشہ کی طرح۔۔پورا گینگ ایک ساتھ بولا۔فراز نے اپنی بات شروع کیہمیں زندہ رہنے کے لئے کھانے کی ضرورت ہوتی ہے۔یہ غذا ہمیں توانائی فراہم کرتی ہے اور ہماری نشو ونما میں مدد کرتی ہے۔بنیادی طور پر غذا میں چھ(۶) چیزیں شامل ہوتی ہیں۔کیا آپ لوگوں میں سے کوئی جانتا ہے کہ ہماری خوراک میں کیا کیا شامل ہوتا ہے۔۔؟فراز سب سے مخاطب تھا

ہاں۔۔دال،چاول،پالک،بھنڈی۔۔ابھی فراست بول ہی رہا تھا کہ عاقب نے جوڑا۔۔

ہرا گھیا،ٹنڈے،مولی۔۔!سب بچوں نے اپنی ناک کو ہاتھ لگایا اور زور سے ہنسنے لگے۔۔

میں یہ نہیں پوچھ رہا ہوں۔۔!میں جاننا چاہتا ہوں کہ کیا آپ لوگوں کو معلوم ہے کہ ہمارے جسم کو صحیح طریقے سے کام کرنے کے لئے کن () غذائی اجزاء کی ضرورت ہوتی ہے۔۔؟فراز نے اپنا سوال وضاحت کے ساتھ دہرایا

کھانا کھاتے ہیں۔۔اور کیا۔۔!بھوک لگی،کھانا کھایا۔۔اور بس۔۔!زبیرنے معصوم سا جواب دیا

جی۔۔ہم کھانا کھاتے ہیں۔۔لیکن ہمارے جسم کا ایک نظام ہے جو ہماری غذاسے طاقت حاصل کرتا ہے اور ہمارے جسم کو مضبوط اور کام کے لائق بناتا ہے۔۔ہمارا جسم۔۔ہماری خوراک سے کاربوہائیڈریٹ() ِپروٹین() ِچربی ()،وٹامن()، نمکیات اور پانی حاصل کرتا ہے۔اگر ہم متوازن غذا نہیں لیں گے تو ہمارا جسم صحیح طریقے سے کام نہیں کر پائے گا۔۔!فراز نے سمجھاتے ہوئے کہا

بھائی جان۔۔کیا ان رنگ برنگی سبزیوں میں ڈاکٹر صاحب والی چیزیں ہوتی ہیں۔۔؟زبیر تھوڑا حیران تھا۔

جی۔۔آپ لوگ جس گھاس پھوس کے خلاف مورچہ نکالنے جا رہے ہو۔۔میں اسی کی بات کر رہا ہوں۔فراز نے کہا

بھائی جان۔۔وہ جو وٹامن کی گولیاں آتی ہیں۔۔کیا انہیں کھا کر کام نہیں چل سکتا۔۔؟جیسے دادا دادی کھاتے ہیں۔۔!عاقب جو اس گینگ میں سب سے زیادہ سمجھدار تھا اس نے پوچھا

بہت خوب عاقب۔۔!تحقیق بتاتی ہے کہ ہم میں سے نصف سے بھی زیادہ آبادی ہر روز کسی نہ کسی طرح کے وٹامن یا حیاتین کی گولیاں لیتی ہے۔اور کمال یہ ہے کہ ان گولیوں کا استعمال کرنے والے زیادہ تر لوگ اسے کسی بیماری یا جسمانی کمزوری کے باعث استعمال نہیں کرتے بلکہ اس یقین کے ساتھ استعمال کرتے ہیں کہ یہ گولیاں ان کی صحت میں بہتری لائیں گی۔۔اور آپ بھی انہیں کی طرح سوچ رہے ہو۔۔ہمیں گولیاں کھانے کی ضرورت ہی کیوں ہو۔۔؟اگر ہم متوازن غذا لیں تو ہمارے جسم کا نظام اس غذا سے خود اپنی ضرورت کا سامان حاصل کر لے گا۔۔فراز نے تھوڑا رک کر دیکھا کہ بچے بات کو سمجھ رہے ہیں یا نہیں

اس کا مطلب یہ کہ لوگ جانتے ہیں کہ نیوٹریئینٹس() ہمارے لئے ضروری ہیں۔جو آسانی سے ہم اپنی غذا سے حاصل بھی کر سکتے ہیں۔۔پھر ان گولیوں کو ترجیح کیوں دیتے ہیں۔۔؟فراست نے کچھ سوچتے ہوئے کہا۔۔

اس کا جواب تو آپ لوگوں کے پاس ہی ہے۔۔!فراز نے موقع دیکھ کر ایک ساتھ گینگ کو گھیرا

ہاں۔۔ہم سب بھی تو سبزیوں پر پابندی لگوانے جا رہے تھے۔۔!عمر نے خلافِ توقع سنجیدگی سے غور کرتے ہوئے کہا

چلئے۔۔اب امّی سے سبزیاں نہ بنانے کی بات کرنے چلتے ہیں۔۔دیر ہو گئی تو آج پھر کوئی سبزی کھانا پڑے گی۔۔!فراز نے اٹھتے ہوئے کہا۔۔پورا گینگ ایک دوسرے کی شکل دیکھ رہا تھا۔۔پھر عمر نے کہا

نہیں بھائی جان۔۔اب ہم سبزی کھانے سے منع نہیں کریں گے۔۔اور مجھے تو کوئی گولی وولی کھانا پسند بھی نہیں ہے۔۔!سب بچوں نے اثبات میں سر ہلایا

کیا آپ ہمیں بنیادی غذائی اجزاء کے بارے میں کچھ اور بتا سکتے ہیں۔۔؟سارے بچے تھوڑا اور قریب آکر بیٹھ گئے تھے۔۔فراز نے دوبارہ اپنی بات شروع کی

ہوں۔۔میں آج آپ لوگوں کو وٹامن کے بارے میں کچھ بتاتا ہوں۔۔!بچوں کی توجہ دیکھ کر فراز کو اطمینان ہوا کہ اس کی باتوں کا اثر ہو رہا ہے

وٹامن ڈی() کو تو میں بھی جانتا ہوں۔۔امّی روز صبح اٹھا کر کہتی ہیں دھوپ میں تھوڑا ٹہل آئیے۔۔وٹامن ڈی ملتا ہے۔۔اس وٹامن کی وجہ سے آج کل بھی مجھے صبح اٹھنا پڑتا ہے جبکہ اسکول تو بند ہیں۔۔!زبیر نے برا سا منہ بنا کر کہا تو سب کو ہنسی آگئی۔

جی زبیر۔۔چاچی صحیح کہتی ہیں۔۔اور صرف آپ کو ہی نہیں بستر چھوڑنا پڑتا۔۔ہم سب بھی آپ کے ساتھ صبح پارک چلتے ہیں نہ۔۔!فراز کے ساتھ سبھی بچوں نے اپنی گردن ہاں میں ہلائی۔۔خوشی کی بات یہ تھی کہ اس مرتبہ کسی بچے نے صبح جگانے کی شکایت نہیں کی تھی۔فراز نے آگے کہا

وٹامن ڈی()۔۔ہمارے جسم کو غذا میں موجود کیلشیم جذب کرنے میں مدد کرتا ہے۔لیکن ایک وٹامن سے کام نہیں چلتا ہیرو۔۔ہمیں تندرست رہنے کے لئے 31 مخلتف اقسام کے وٹامن چاہئے ہوتے ہیں۔۔!

کیا۔۔؟اتنے سارے۔۔!عاقب کا منہ حیرت سے کھل گیا تھا

اب بتائیے۔۔صبح صبح کتنے ٹیبلیٹ روز کھائیں گے۔۔؟31 تو صرف وٹامن ہیں اور بھی کئے چیزیں ہیں جن کی ہمارے جسم کو ہر روز ضرورت ہوتی ہے۔۔۔!فراز نے عاقب کی حیرانی مزید بڑھاتے ہوئے کہا

ارے باپ رے۔۔یہ سارے ہمیں روز لینا پڑتے ہیں۔۔؟اب حیران ہونے کی باری زبیر کی تھی

جی۔۔وٹامن ایسے مرکبات ہیں جو انسانی جسم کے اندر ہونے والے کیمیائی عمل کے لیے ضروری ہوتے ہیں۔مسئلہ یہ ہے کہ ہمارا جسم انہیں خود نہیں بنا سکتا۔۔اس لیے ہماری خوراک میں ان کی موجودگی ضروری ہوتی ہے۔یا تو اپنی غذا سے اسے حاصل کرو یا پھر رنگ برنگی گولیوں سے۔۔مرضی آپ کی۔۔!فراز نے ماحول کو ہلکا کرتے ہوئے تھوڑا مزاحیہ انداز میں کہا۔۔لیکن بچے مسکرائے نہیں بلکہ بہت سنجیدگی سے عمر نے کہا

بھائی جان مجھے تو اندازہ ہی نہیں تھا کہ یہ کھانا صرف ہمارا پیٹ ہی نہیں بھرتا بلکہ ہمارے اتنے کام آتا ہے۔۔!کیا آپ ان وٹامن کے نام بتا سکتے ہیں۔۔؟

سب سے پہلے تو یہ جان لیجئے کہ وٹامن دو طرح کے ہوتے ہیں۔چربی میں حل ہونے والے( ) اور پانی میں حل ہونے والے( ) وٹامن۔فیٹ سولیوبل وٹامن ہیں اے،ڈی،ای اور کے()اور واٹر سولیوبل وٹامن ہیں وٹامن سی اور وٹامن بی کومپلیکس( )۔

یہ چربی اور پانی والے وٹامن۔۔؟یہ بات تو بالکل بھی سمجھ نہیں آئی۔۔!عاقب بات نہ سمجھ پانے کی وجہ سے کچھ بے چین نظر آرہا تھا۔فراز نے اسے سمجھاتے ہوئے کہا

ہاں ہیرو۔۔!اسے سمجھنا اتنا آسان نہیں ہے لیکن اتنا مشکل بھی نہیں۔۔میں سمجھانے کی کوشش کرتا ہوں۔۔فیٹ سولیوبل ہمارے جسم کے اندر رہ جاتے ہیں۔۔اتنا سمجھ لو جسے جہاں جگہ ملتی ہے وہیں بیٹھ جاتا ہے اس لیے اگر انہیں زیادہ مقدار میں لیا جائے تو ہمارے جسم کو فائدہ پہنچانے کے بجائے نقصان پہنچا دیتے ہیں۔جیسے وٹامن ڈی کی بہت زیادہ مقدار ہڈیوں کی صحت کے لئے مفید نہیں۔۔!اس لیے جسم کی ضرورت کے مطابق ہی ان کا استعمال کرنا چاہئے۔اسی طرح واٹر سولیوبل وٹامن ہیں۔ان کی ایک اچھی بات یہ ہے کہ ان کی جسم کو جتنی ضرورت ہوتی ہے اتنی مقدار حاصل کرنے کے بعد ہمارا جسم خود اضافی مقدار کو باہر نکال دیتا ہے۔اس لیے ان کا تو اسٹاک بھی ہمارے جسم میں نہیں ہوتا۔۔اورہمیں یہ روز چاہیے ہی چاہیے۔۔!فراز نے مسکراتے ہوئے کہا۔۔عمر اپنی انگلیوں پر کچھ گن رہا تھا اچانک اس نے پوچھا

بھائی جان یہ تو صرف6 وٹامن ہیں۔۔اے،ڈی،ای،کے،سی اور بی کومپلیکس۔۔!

شاباش عمر بہت اچھے۔۔!اصل میں وٹامن بی کومپلیکس میں پورے آٹھ وٹامن شامل ہوتے ہیں۔۔بی1(1)،بی2(2)، بی3(3)، بی5(5)، بی6(6)،بی7(7)،بی9(9)اور بی12(12)۔ہوگئے نہ پورے 13۔۔!

جی۔۔بھائی جان۔۔!عمر نے انگلیوں پر واپس گنتے ہوئے کہا۔۔

آج کے لئے اتنا کافی ہے پھر کسی دن بات کریں گے۔۔اب تو کھانے کا وقت بھی ہو رہا ہے۔۔!فراز نے میٹنگ ختم کرنے کی بات کہی لیکن عاقب کا سوال آگیا

بھائی جان۔۔صرف وٹامن کے() کے بارے میں کچھ بتا دیجئے۔۔پہلے میں نے کبھی سنا ہی نہیں۔۔!فراز کو عاقب کا تجسس بہت پسند آیا اس نے مسکرا کر جواب دیا

جی عاقب۔۔سب سے ضروری اور اہم باتوٹامن کے کے تعلق سے یہ سمجھنا ضروری ہے کہ اس کے ذرائع کو اگر دیر تک پکایا جائے تو یہ وٹامن خود بہ خود ختم ہو جاتا ہے۔ویسے وٹامن کے کی کمی کافی نایاب ہے۔اس کی کمی کے سبب خون جمنے میں دقت ہوتی ہے اور جسم کے مختلف جگہوں سے خون نکلنے لگتا ہے۔۔اس کی کمی سے ہڈیاں کمزور ہو جاتی ہیں اور دل کے مسائل کے امکانات بھی بڑھ جاتے ہیں۔اور ہیرو یہ زیادہ تر پتے والی سبزیوں میں پایا جاتا ہے۔یعنی پتے والی سبزیاں کھانا پڑیں گی۔۔۔!چلو اب کھانا کھاتے ہیں۔۔مجھے بھوک لگی ہے۔۔!فراز اور پورا گینگ کھانے کے لیے پہنچا۔حالانکہ آج پالک کی سبزی،بھنڈی اور دال پکی تھی لیکن بچے خاموشی سے کھانا کھا رہے تھے جسے دیکھ کر امّی،چاچی اور تائی حیران ہو رہی تھیں۔۔انہیں سمجھ ہی نہیں آرہا تھا کہ اتنا سنناٹا کیوں ہے۔۔۔؟لیکن اس کی وجہ تو صرف فراز ہی جانتا تھا۔۔وہ خوش تھا کہ اس کی محنت بے کار نہیں گئی تھی۔۔

کچھ لوگ ایک گمشدہ اونٹ تلاش کرتے ہوئے ایک نخلستان سے گذرے تو انہیں وہاں ایک بوڑھا چرواہا ملا۔انہوں نے اس سے کہا۔

بھائی ہمارا اونٹ یہاں چر رہا تھا۔کیا تم نے دیکھا ہے؟

چرواہے نے پوچھا۔

کیا تمہارا اونٹ بائیں آنکھ سے کانا ہے؟

کیا وہ ایک پیر سے لنگڑا ہے؟

ہاں۔۔۔ہاں!!

کیا اس کے آگےکے دو دانت ٹوٹے ہوئے ہیں؟

ہاں، ہاں۔۔۔بتاؤ وہ کہاں ہے؟۔

میں نے اسے نہیں دیکھا۔

لوگوں کو چرواہے کی بات کا یقین نہیں آیا۔چنانچہ وہ اسے پکڑ کر قاضی کے پاس لے گئے اور سارا ماجرا کہا۔قاضی صاحب نے بھی حیرت سے پوچھا۔

جب تم نے اونٹ نہیں دیکھا تو اس کے بارے میں اتنی باتیں کیسے بتا دیں؟

چرواہے نے جواب دیا۔

حضور اونٹ نے دائیں طرف کی گھاس کھائی تھی اور بائیں جانب کی چھوڑ دی تھی۔اس سے میں نے اندازہ لگایا کہ وہ بائیں آنکھ سے محروم تھا۔پھر جہاں اس نے گھاس کھائی تھی وہاں تھوڑی تھوڑی گھاس رہ گئی تھی جس کا مطلب یہ ہوا کہ اس کے دو دانت ٹوٹے ہوئے تھے۔اس کے علاوہ اس کے چاروں پیروں کے نشانات میں سے ایک پاؤں کا نشان ہلکا تھا جس کا مطلب یہ ہوا کہ وہ لنگڑا تھا۔

ایک دفعہ کا ذکر ہے کسی گاؤں میں کلو نام کا ایک کسان رہتا تھا۔ایک دن اس نے نئے داروغہ صاحب کو جو شہر سے نئے نئے آئے تھے، دعوت کرنی چاہی۔گاؤں کے لوگوں نے اسے سمجھایا کہ دیکھ وہ شہر کے رہنے والا ہیں ان کی دعوت نہ کرو۔ہو سکتا ہے کہ تم سے کوئی بات ایسی ہو جائے جو ان کو ناگوار گزرے۔لیکن اس کسان نے کسی کی کوئی بات نہ سنی اور اس نئے داروغہ صاحب کو دعوت پر مدعو کیا اور بیوی کو ہدایت کر دی کہ خوب اچھے اچھے کھانے تیار کرے۔داروغہ صاحب جو آئے اور کھانا کھا چکے تو انہوں نے ایک خلال مانگا۔کسان نے سمجھا یہ بھی کوئی کھانے کی چیز ہے گھر میں گیا اور بیوی سے کہا، تم نے خلال پکایا ہے؟جلدی سے دو، داروغہ صاحب مانگ رہے ہیں۔کسان کی بیوی نے کہا کہ یہ چیز تو میں نے پکائی ہی نہیں۔کسان بہت ناراض ہوا اور کہا کہ میں نے کہا تھا کہ سب چیزیں پکا کر رکھنا۔وہ باہر آیا اور داروغہ صاحب کے سامنے کھڑا ہو کر عاجزی سے کہنے لگا۔داروغہ صاحب خلال تو ہمارے یہاں پکا نہیں ہے۔یہ سنتے ہی داروغہ صاحب نے ایک زور دار قہقہہ لگایا اور کافی دیر تک ہنستے رہے۔جب ان کی ہنسی رکی تو وہ بولے ارے بھائی خلال کوئی کھانے کی چیز نہیں ہے وہ تو دانت کریدنے کے تنکے کو کہتے ہیں یہ سن کر کسان بہت شرمندہ ہوا۔اس نے داروغہ صاحب کی فرمائش کو فوراً پورا کر دیا۔

خالد اور ساجد دو بھائی تھے۔خالد کی عمر سولہ سال اور ساجد کی عمر چودہ سال تھی۔وہ اپنے ماں باپ کے ساتھ ایک گاؤں میں رہا کرتے تھے۔اگرچہ ان کا باپ خود تو پڑھا لکھا نہیں تھا مگر زمانے کو دیکھتے ہوئے پڑھائی لکھائی کی اہمیت سے بخوبی واقف ہوگیا تھا۔اس کی بیوی بھی نہایت سمجھدار عورت تھی۔وہ بھی تعلیم کو بہت ضروری سمجھتی تھی۔اسے بچپن میں خود بھی پڑھنے لکھنے کا بہت شوق تھا مگر حالات کی وجہ سے وہ پرائمری پاس کرکے گھر میں بیٹھ گئی تھی۔

دونوں نے صلاح مشورے کے بعد اپنے دونوں بچوں کو تعلیم حاصل کرنے کے لیے ان کی خالہ کے پاس بھیج دیا تھا جو اپنے شوہر اور دو بچوں کے ساتھ ایک قریبی شہر میں رہتی تھی۔خالد اور ساجد اپنی خالہ کے بچوں عارف اور طارق سے گھل مل گئے تھے۔یہ چاروں بچے دل لگا کر پڑھتے تھے اور فارغ اوقات میں کھیل کود کے ساتھ ساتھ اچھی اچھی کتابیں بھی پڑھا کرتے تھے۔کتابیں پڑھنے کی وجہ سے ان کی معلومات میں بہت اضافہ ہوگیا تھا جس کی وجہ سے وہ بہت سمجھدار ہوگئے تھے۔

ان کے سالانہ امتحانات ختم ہوگئے تھے اور نتیجہ آنے تک سب بچوں کو چھٹی دے دی گئی تھی۔خالد نویں اور ساجد آٹھویں جماعت میں تھا۔اسکول بند ہوئے تو دونوں بھائی اپنے خالو اور خالہ سے اجازت لے کر بس میں بیٹھ کر اپنے گاؤں آگئے۔ان کے جانے کا سن کر عارف اور طارق اداس ہوگئے تھے۔انہوں نے خالد اور ساجد کو تاکید کی کہ وہ جلد سے جلد واپس آنے کی کوشش کریں۔

دونوں بھائی گھر پہنچے تو انھیں دیکھ کر ان کے ماں باپ بہت خوش ہوئے۔رات کو باتوں ہی باتوں میں ان کی ماں نے انھیں بتایا کہ گاؤں میں سخت خوف و ہراس پھیلا ہوا ہے۔کوئی رات ایسی نہیں گزرتی جب گاؤں کے کسی رہائشی کا ایک آدھ مویشی غائب نہ ہوجاتا ہو۔جس جگہ سے جانور غائب ہوتا ہے وہاں زمین پر بڑے بڑے پنجوں کے نشانات ہوتے ہیں۔ان نشانات کو دیکھ کر ایک کھوجی نے بتا یا تھا کہ یہ شیر کے پنجوں کے نشانات ہیں۔اس اطلاع نے گاؤں میں خوف و ہراس پھیلا دیا ہے۔گاؤں سے کچھ دور ایک جنگل ہے۔اس میں چھوٹے بڑے بہت سے جانور رہتے ہیں مگر کسی نے یہ نہیں سنا تھا کہ ان میں شیر بھی ہے۔گاؤں کے لکڑ ہاروں نے بھی شیر کے خوف سے جنگل جانا چھوڑ دیا ہے اور اب دوسرے کام کرکے بیوی بچوں کا پیٹ پال رہے ہیں۔

ماں سے یہ ساری باتیں سن کر دونوں بھائیوں کو افسوس ہوا۔گاؤں کے لوگ بے حد غریب تھے، اور اکثر کا تو گزر بسر ہی مویشیوں پر تھا۔وہ دونوں بچے نہایت ذہین اور بہادر تھے۔انہوں نے سوچا کہ وہ گاؤں والوں کی مدد کریں گے اور کسی ترکیب سے شیر سے ان کو نجات دلائیں گے۔

گاؤں آنے کے اگلے روز وہ صبح کے وقت اپنے گھر کی چھت پر چڑھے ہوئے تھے کہ ان کے کانوں میں محلے کے ایک گھر سے شور کی آوازیں آنے لگیں۔یہ آوازیں خالہ جنت کے گھر سے آرہی تھیں۔ان کی ماں جلدی سے گھر سے نکل کر خالہ جنت کے گھر کی طرف چلی۔خالد اور ساجد بھی ماں کے پیچھے لپکے۔

خالہ جنت کے گھر پہنچ کر پتہ چلا کہ رات اس کے گھر بھی شیر آگیا تھا اور اس کی دو بکریوں میں سے ایک بکری کو لے کر چلتا بنا۔دونوں بھائیوں نے اس جگہ کا معائینہ کیا۔خالہ جنت اپنی بکریوں کو صحن میں بنے ایک چھپر کے نیچے باندھتی تھی۔صحن کی دیواریں بہت نیچی تھیں۔اس کا شوہر تو تھا نہیں اس لیے اس کا گزارہ بکریوں کا دودھ اور مرغیوں کے انڈے بیچ کر ہوتا تھا۔صحن میں چھوٹے بڑے کئی دڑبے دونوں بھائیوں کو نظر آئے جن میں بند مرغیاں کڑکڑا رہی تھیں۔

زمین میں ایک جگہ لوہے کا کھونٹا تھا جس سے بندھی ایک ٹوٹی ہوئی پتلی سی رسی زمین پر پڑی تھی۔وہیں ایک دوسری بکری کھڑی جگالی کر رہی تھی۔آس پاس کی زمین کچی اور گیلی تھی اور اس پر جگہ جگہ شیر کے پنجوں کے نشانات نظر آ رہے تھے جو لمبائی میں آٹھ نو انچ کے تھے۔پھر دونوں بھائیوں نے وہاں سے ہٹ کر صحن میں دیکھا۔باہر کے دروازے والی دیوار کے قریب انھیں شیر کے پنجوں کے نشانات نظر آئے۔دونوں بھائی غور سے ان پنجوں کا جائزہ لینے لگے۔

ان کی ماں نے انھیں دیکھ لیا تھا۔وہ جلدی سے ان کے قریب آئی اور گھبرائے ہوئے لہجے میں بولی۔تم دونوں یہاں کیا کر رہے ہو؟چلو گھر چلو۔ایسا نہ ہو کہ شیر پھر سے آجائے۔

اپنی ماں کی سادہ لوحی پر دونوں بھائی مسکرانے لگے اور ماں کے پیچھے پیچھے گھر آگئے۔محلے والے خالہ جنت کو تسلیاں دے رہے تھے۔

دونوں بھائی گھر آکر پھر چھت پر چڑھ گئے۔وہ اسی واقعہ کے متعلق باتیں کر رہے تھے کہ اچانک انہوں نے گلی میں ایک ٹیکسی داخل ہوتے دیکھی۔ٹیکسی ایک گھر کے سامنے رکی۔یہ شیر جان کا گھر تھا۔

شیر جان کو دونوں بھائی بچپن سے جانتے تھے۔وہ اسی گاؤں میں پیدا ہوا تھا۔وہ بہت غریب تھا اور ان بھائیوں کی معلومات کے مطابق دو تین سال سے گاؤں کے لوہار کے پاس کام کرتا تھا۔شروع شروع میں تو اس کے مالک نے اسے لوہے کو ٹھونکنے پیٹنے کے کام پر لگایا۔جب اس کا ہاتھ کچھ چل نکلا تو اسے دستی دھونکنی پر بیٹھا دیا اور وہ لوہا، پیتل اور دوسری دھاتوں کو پگھلا کر انھیں پکی مٹی سے بنے سانچوں میں ڈال کر مختلف چیزیں بنانے لگا۔بہت جلد وہ اپنے اس کام میں ماہر ہوگیا تھا۔

ٹیکسی کا دروازہ کھلا اور اس میں سے شیر جان اترا۔اب جو اچانک انہوں نے شیر جان کے یہ ٹھاٹ بات دیکھے کہ جسم پر قیمتی کپڑے ہیں، پاؤں میں نفیس جوتے ہیں اور وہ ٹیکسی سے اترا ہے تو انھیں بہت حیرت ہوئی۔ٹیکسی سے اتر کر وہ اپنے گھر کی جانب بڑھا۔

خالد نے دیکھا کہ خالہ جنت کے گھر سے شور شرابہ سن کر اس کے ہونٹوں پر ایک عجیب سی مسکراہٹ آگئی تھی۔اس بات نے اسے چونکا دیا۔تھوڑی دیر بعد اس نے ساجد سے کہا۔ساجد یہ جو اچانک جنگل سے نکل کر شیر آگیا ہے اور گاؤں کے لوگوں کے مویشی لے جاتا ہے اس کے بارے میں تم کیا کہتے ہو؟

یہ ایک ٹانگ کا شیر ہے۔ساجد نے مسکرا کر کہا۔میں نے شیر کے پنجوں کو غور سے دیکھا تھا۔سارے نشانات ایک ہی پنجے کے ہیں، چار پنجوں کے نہیں۔حیرت کی بات یہ بھی ہے کہ خون کا ایک قطرہ بھی وہاں پر نظر نہیں آرہا تھا۔ایسا معلوم دیتا ہے جیسے شیر بکری کو منہ میں دبا کر نہیں گود میں اٹھا کر لے گیا ہے۔

خالد اپنے بھائی کو تحسین آمیز نظروں سے دیکھتے ہوئے بولا۔لوگ ٹھیک ہی کہتے ہیں کہ تم ذہانت میں اپنے بھائی پر گئے ہو۔

لوگ کہتے ہیں تو کہنے دو۔ساجد نے ہنس کر کہا۔ضروری تو نہیں کہ ان کی ہر بات ہی ٹھیک ہو۔

خالد اس کی بات سن کر جھینپ گیا تھا اس لیے اس کی بات سنی ان سنی کر کے بولا۔ان وارداتوں سے گاؤں کے غریب لوگ کافی پریشان ہیں۔ہمیں اس ایک ٹانگ کے شیر کو پکڑنا ہوگا۔

میرا تو خیال ہے کہ ان وارداتوں کے پیچھے جس کا بھی ہاتھ ہے وہ جلد ہی پکڑا جائے گا۔یا یوں کہہ لو کہ ہم اسے جلد ہی پکڑ لیں گے۔تم نے یہ بات نوٹ کی تھی کہ خالہ جنت کے گھر سے شور کی آواز سن کر شیر جان مسکرا رہا تھا؟۔

اس بات پر تو میں نے غور نہیں کیا تھا۔ویسے کسی کی مصیبت پر خوش ہونا اچھی بات نہیں ہے۔ساجد بولا۔خالد خاموشی سے کچھ سوچنے لگا۔

ان دونوں کو شیر جان پر شبہ ہو چلا تھا۔اس لیے انہوں نے اس کی نگرانی کا فیصلہ کرلیا۔ان کی چھت پر سے محلے کے تمام گھر بہ آسانی نظر آتے تھے۔دونوں بھائی وقفے وقفے سے چھت پر چڑھ کر محلے کا جائزہ لینے لگے۔ایک بات انہوں نے نوٹ کی تھی کہ دوپہر کو شیر جان سے ملنے کے لیے ایک ایسا شخص بھی آیا جو چال ڈھال اور حلیے سے کوئی شریف آدمی نہیں لگ رہا تھا۔اس کی بڑی بڑی مونچھیں، لال لال آنکھیں اور موٹا سا پیٹ تھا۔

خالد اور ساجد کو چونکہ شیر جان پر شبہ ہوگیا تھا اس لیے انہوں نے اس سلسلے میں تفتیش کرنے کا فیصلہ کرلیا۔شام کو وہ گاؤں کے اس لوہار کے پاس پہنچے جس کے پاس شیر جان کام کرتا تھا۔ایک ہی گاؤں میں رہنے کی وجہ سے لوہار دونوں بھائیوں سے اچھی طرح واقف تھا۔وہ ان سے بڑے اچھے طریقے سے ملا۔وہ اس بات پر خوش تھا کہ وہ لوگ شہر میں رہ کر تعلیم حاصل کر رہے ہیں۔جب انہوں نے شیر جان کے بارے میں پوچھ گچھ کی تو اس نے بتایا کہ کئی دن ہوئے شیر جان وہاں سے نوکری چھوڑ کر جا چکا ہے اور اب اسے کچھ پتہ نہیں کہ وہ کیا کر رہا ہے۔کچھ دیر مزید بیٹھ کر وہ وہاں سے اٹھ کر گھر چلے آئے۔

گھر پہنچ کر ساجد نے کہا۔اگر وہ نوکری چھوڑ چکا ہے تو پھر اس کا گزارہ کیسے ہوتا ہے۔ہمیں اس بات کا بھی کھوج لگانا ہوگا۔

رات ہوئی تو دونوں بھائی پھر چھت پر چڑھ گئے۔ان کی ماں پریشان ہوگئی تھی۔وہ ڈر رہی تھی کہ کہیں وہ شیر چھت پر چڑھ کر اس کے بچوں کو کوئی نقصان نہ پہنچا دے۔دونوں بھائیوں نے اسے اطمینان دلا دیا کہ چھت بہت اونچی ہے اور اس تک جانے والا دروازہ بھی بند رہتا ہے، اس لیے فکر کی کوئی بات نہیں۔

آدھی رات کا وقت تھا۔خالد اور ساجد کی نظریں شیر جان کے گھر پر لگی ہوئی تھیں۔اچانک دونوں سنبھل کر بیٹھ گئے۔اس کے گھر کا دروازہ دھیرے سے کھلا۔چاندنی چٹکی ہوئی تھی اس لیے ہر چیز صاف نظر آرہی تھی۔شیر جان نے تھوڑا سا سر نکال کر باہر گلی میں جھانکا۔گلی سنسان پڑی ہوئی تھی۔وہ باہر نکلا۔باہر نکل کر اس نے دروازہ بند کردیا مگر اس کی کنڈی نہیں لگائی۔اس کے ہاتھ میں کپڑے کا ایک تھیلا بھی نظر آرہا تھا۔ابھی وہ چند قدم ہی آگے بڑھا تھا کہ ایک دیوار کی اوٹ سے وہ ہی شخص نکلا جو آج دوپہر اس سے ملنے آیا تھا۔

خالد اور ساجد جلدی سے نیچے اترے۔انہوں نے نہایت خاموشی سے باہر کے دروازے کی کنڈی کھولی اور دیواروں سے لگے لگے ان دونوں کے پیچھے چل پڑے۔چاند کی روشنی چاروں طرف پھیلی ہوئی تھی اس لیے ان دونوں کا تعاقب کرنے میں انھیں بہت احتیاط سے کام لینا پڑ رہا تھا۔

گلی سے نکل کر وہ ایک میدان میں آگئے۔اس میدان میں بہت سی جھاڑیاں تھیں جن کی وجہ سے خالد اور ساجد کو کافی آسانی ہوگئی کیوں کہ اگر شیر جان اور اس کا ساتھی گھوم کر پیچھے دیکھ بھی لیتے تو وہ زمین پر بیٹھ کر خود کو ان کی نظروں سے بچا سکتے تھے۔

میدان ختم ہوا تو اس کے بعد کچّے پکّے گھروں کا سلسلہ شروع ہوگیا۔کچھ آگے جانے کے بعد وہ دونوں ایک گھر کے سامنے رکے جس کی صحن کی دیواریں کافی چھوٹی چھوٹی تھیں۔وہ دونوں اس دیوار کو عبور کرکے اندر داخل ہوگئے۔تھوڑی دیر بعد اس گھر کا دروازہ کھلا اور اس میں سے شیر جان کا ساتھی ایک بکری کے ساتھ باہر نکلا اور ایک طرف کو چل پڑا۔

شیر جان نے اپنے ساتھی کو رخصت کیا اور پھر دوبارہ گھر میں داخل ہو گیا۔پھر اس نے اندر سے دروازے کی کنڈی لگائی اور دیوار پھلانگ کر باہر آنے ہی والا تھا کہ دیوار پر رکھی ایک اینٹ اس کا ہاتھ لگنے سے زمین پر گر پڑی اور دھب کی ایک تیز آواز گونجی۔

اس آواز کو سنتے ہی گھر میں سے کسی نے چلا کر پوچھا۔کون ہے؟۔

اس کے ساتھ ہی گھر کا دروازہ کھلا اور ایک شخص باہر نکلا۔چاندنی رات میں شیر جان کا ہیولا اسے نظر آگیا تھا اس لیے وہ چور چور کا شور مچا کر اس کی طرف لپکا۔

اس صورت حال سے شیر جان گھبرا گیا۔وہ جلدی سے دیوار پر چڑھا اور باہر کود گیا۔اسی دوران اس کے ہاتھ میں موجود تھیلا چھوٹ کر زمین پر گر پڑا تھا۔اسے اس بات کا موقع ہی نہ ملا کہ وہ اسے اٹھاتا۔وہ بگٹٹ ایک جانب بھاگتا چلا گیا۔گھر سے نکلنے والا آدمی بھی شور مچاتا ہوا اس کے پیچھے بھاگا۔

خالد اور ساجد نے بھی تھیلا زمین پر گرتے دیکھ لیا تھا۔اس سے پہلے کہ شور شرابہ سن کر لوگ اپنے اپنے گھروں سے نکلتے، ساجد بجلی کی سی تیزی سے بھاگتا ہوا گیا اور تھیلا اٹھا کر دوبارہ خالد کے پاس آیا اور بولا۔بھاگو۔ایسا نہ ہو کہ ہم ہی دھر لیے جائیں۔

اتنی دیر میں شور شرابہ سن کر آس پاس کے لوگ بھی باہر نکل آئے تھے۔وہ دونوں جھاڑیوں کی آڑ لیتے ہوئے بھاگنے لگے اور تھوڑی ہی دیر میں بہت دور نکل آئے۔ان کا رخ گاؤں کے پولیس اسٹیشن کی جانب تھا۔پولیس اسٹیشن کی عمارت تاریکی میں ڈوبی ہوئی تھی مگر ایک کمرہ روشن نظر آ رہا تھا۔اس کمرے میں ایک سب انسپکٹر اونگھتا ہوا نظر آیا۔اس کے سامنے بنچ پر ایک سپاہی پڑا خراٹے لے رہا تھا۔

ان کے قدموں کی آہٹ سن کر سب انسپکٹر نے آنکھیں کھول دیں اور حیرت سے انھیں دیکھنے لگا۔وہ انھیں پہچانتا تھا۔

خالد نے کہا۔جناب انسپکٹر صاحب۔ہم آپ کو زحمت دینے آئے ہیں۔ہم نے اس شیر کا پتہ چلا لیا ہے جو گاؤں والوں کے مویشی لے جاتا ہے۔آپ ہمارے ساتھ چلیں اور اسے پکڑ لیں۔

شیر کا نام سن کر سب انسپکٹر کی سٹّی گم ہوگئی۔وہ کرسی پر سنبھل کر بیٹھتے ہوئے بولا۔میں شیر کو کیسے پکڑوں گا۔میں نے اپنے افسروں سے کہہ دیا ہے کہ وہ کسی تجربہ کار شکاری کو بھیجیں تاکہ وہ شیر کو مار سکے۔میں نے آج ہی چٹھی لکھی ہے۔اس چٹھی میں میں نے یہ بھی لکھا ہے کہ گاؤں والے بے چارے بہت پریشان اور خوفزدہ ہیں۔اور شیر کے ڈر سے شام ہوتے ہی گھروں میں چھپ کر بیٹھ جاتے ہیں۔

اس کی بات سن کر خالد مسکرانے لگا۔اس نے تھیلے میں ہاتھ ڈال کر کوئی چیز نکالی اور اسے سب انسپکٹر کے سامنے میز پر رکھ دیا۔سب انسپکٹر نے اس پر ایک حیرت زدہ نگاہ ڈالی اور بولا۔شکل سے تو یہ کسی جانور کا پنجہ لگ رہا ہے مگر بنایا گیا ہے کسی دھات سے۔

بس اب آپ زحمت کیجیے اور ہمارے ساتھ چلیے۔گاؤں کے مویشی چرانے والے مجرموں کا سراغ ہم نے لگا لیا ہے۔مویشیوں کو شیر نہیں یہ لوگ چرا کر لے جاتے ہیں اور زمین پر اس دھاتی پنجے سے نشانات لگا دیتے ہیں تاکہ لوگ سمجھیں کہ انھیں شیر اٹھا کر لے گیا ہے۔ساجد نے کہا۔پھر اس نے مختصر الفاظ میں شیر جان اور اس کےساتھی کے بارے میں اسے بتایا۔

اس کی بات سن کر سب انسپکٹر جلدی سے کرسی سے اٹھ کھڑا ہوا۔ان لوگوں کا تو بڑا انوکھا منصوبہ تھا جس سے ان لوگوں نے گاؤں والوں کو بیوقوف بنایا تھا۔اگر یہ مجرم پکڑے گئے تو بہت اچھا ہو گا۔اس کارنامے کی بدولت میری رکی ہوئی ترقی بھی ہوجائے گی۔تم دونوں تو بہت عقلمند اور بہادر ہو۔تم نے میری ایک بہت بڑی مشکل حل کردی ہے۔میں تم دونوں کا احسان کبھی نہیں بھولوں گا۔اس نے ممنونیت بھرے لہجے میں کہا۔

پھر اس نے سوئے ہوئے سپاہی کو اٹھایا اور اسی عمارت میں موجود تین دوسرے سپاہیوں کو لے کر خالد اور ساجد کے ساتھ چل پڑا۔خالد اور ساجد کو یقین تھا کہ شیر جان اب تک اپنے گھر پہنچ گیا ہوگا۔وہ سب تیز تیز قدموں سے اس کے گھر کی طرف روانہ ہوگئے۔

سب انسپکٹر کو خدشہ تھا کہ ان کی آمد کا سن کر شیر جان فرار ہونے کی کوشش کرے گا۔اس لیے اس نے فیصلہ کیا کہ خاموشی سے دو سپاہی دیوار پر چڑھ کر اس کے گھر میں داخل ہونگے اور اسے قابو کرلیں گے۔

شیر جان بڑی آسانی سے قابو میں آگیا تھا۔سب انسپکٹر نے شیر کے پنجے کا دھاتی سانچہ اسے دکھایا تو اس کا رنگ پیلا پڑ گیا اور اس کے ہاتھ پاؤں ڈھیلے پڑ گئے۔اسے ہتھکڑی لگا کر پولیس اسٹیشن کے لاک اپ میں بند کردیا گیا۔اس نے اپنے ساتھی کا پتہ بھی بتا دیا تھا۔وہ برابر والے گاؤں کا رہائشی تھاشیر جان جس مویشی کو چراتا تھا وہ اسے بیچ آتا تھا اور دونوں آدھے آدھے پیسے بانٹ لیتے تھے۔اسی رات اسے بھی گرفتار کرلیا گیا۔

بعد میں تفتیش کے دوران شیر جان نے اپنے جرم کی تفصیل بتائی۔اس نے بتایا کہ ایک دفعہ اسے جنگل سے کسی شیر کا پنجہ ملا تھا۔اسے دیکھ کر اس کے ذہن میں ایک خیال آیا۔اس نے سوچا کہ وہ ہو بہو اسی طرح کا ایک دھاتی پنجہ بنائے گا پھر گاؤں کے لوگوں کے مویشی چرا کر اس جگہ پر اس پنجے سے نشانات بنادیا کرے گا۔شیر کے پنجوں کے نشانات زمین پر دیکھ کر سب یہ ہی سمجھیں گے کہ ان کے جانور کو شیر لے گیا ہے۔لوہار کا کام کرتے کرتے وہ اس فن میں کافی ماہر ہوگیا تھا۔اس نے بڑی آسانی سے شیر کے پنجے کی دھاتی نقل بنا لی اور پھر گاؤں کے لوگوں کے مویشی چرانا شروع کردئیے۔اس کا ساتھی جس کا نام سہراب تھا ان وارداتوں میں اس کے ساتھ ہوتا تھا اور وہ ہی ان جانوروں کو منڈی میں لے جا کر فروخت کیا کرتا تھا۔

اگلے روز خالد اور ساجد کے اس کارنامے کی دھوم پورے گاؤں میں مچ گئی تھی۔سب انسپکٹر بہت اچھا آدمی تھا۔اس نے پورے واقعہ کی ایک رپورٹ بنا کر اپنے افسران بالا کو بھیج دی۔اس کے افسر بہت خوش ہوئے کیوں کہ شیر کی ان وارداتوں کی شکایتیں ان تک بھی پہنچ رہی تھیں اور وہ بھی پریشان تھے۔انہوں نے یہ مسلہ حل ہوجانے کے بعد سب انسپکٹر کے ترقی کے آرڈر بھی جاری کردیے اور خالد اور ساجد کی عقلمندی اور بہادری کے صلے میں انھیں دس دس ہزار روپے دینے کا بھی اعلان کیا۔اس کے علاوہ انہوں نے یہ بھی اعلان کیا کہ جن لوگوں کے مویشی شیر جان اور سہراب نے چرائے تھے، ان کی قیمت بھی ان کے مالکوں کو ادا کردی جائے گی۔جن سپاہیوں نے اس آپریشن میں حصہ لیا تھا انھیں بھی ایک ایک ہزار روپے اور تعارفی اسناد دینے کا اعلان کیا گیا۔

دونوں لڑکے پورے گاؤں میں مشہور ہوگئے تھے۔سارے گاؤں والے ان کے ماں باپ کو مبارک باد دینے ان کے گھر آرہے تھے۔بات تو حالانکہ بہت خوشی کی تھی مگر ان کی ماں فکرمند نظر آ رہی تھی۔خالد کے پوچھنے پر وہ بولی۔میرا دل ڈر رہا ہے۔جیل سے چھوٹ کر آنے کے بعد شیر جان اور اس کا ساتھی سہراب تمہارے دشمن نہ بن جائیں۔

خالد نے سر جھٹک کر کہا۔دشمن بنتے ہیں تو بن جائیں۔جو شخص بھی کوئی جرم کرتا ہے، ہم سب کا یہ فرض بنتا ہے کہ اس کو کیفر کردار تک پہنچانے میں قانون کی مدد کریں۔اگر ہم ڈر ڈر کر رہے تو جرائم پیشہ لوگ زیادہ دیدہ دلیری سے اپنا کام کریں گے اور معصوم لوگوں کا جینا دوبھر کردیں گے۔ویسے بھی ہم اکیلے تھوڑی ہیں، ہمارےساتھ ہماری پولیس ہے، قانون نافذ کرنے والے دوسرے ادارے ہیں۔اس کے علاوہ ہمارا میڈیا ہے جو ایسے لوگوں کو بے نقاب کرنے میں پیچھے نہیں رہتا۔

خالد اپنی بات ختم کر کے خاموش ہوا تو ساجد بولا۔اور امی۔اپنے ملک کو ایسے عناصر سے پاک کرنا ایک بہت اچھا کام ہے۔وہ دونوں چالاک مجرم پکڑے جا چکے ہیں اور اب اپنے کیے کی سزا بھگتیں گے۔ایک اچھی بات یہ بھی ہوئی ہے کہ جن لوگوں کے مویشی چوری ہوگئے تھے، ان سب کو ان کے مویشیوں کے پیسے بھی مل جائیں گے۔ہمارے گاؤں کے لوگ بہت خوش ہیں۔آپ فکر نہیں فخر کریں کہ آپ کے دونوں بچے کتنے بہادر ہیں۔اچھا اب یہ بتائیں کہ آپ ان روپوں کا کیا کریں گی جو ہمیں انعام میں ملے ہیں؟

ان کی بات سن کر ان کی ماں کے چہرے پر مسکراہٹ آگئی اور وہ بولی۔ان روپوں کو میں تم دونوں کے نام سے بینک میں جمع کروا دوں گی تاکہ وہ تمہاری آگے کی پڑھائی لکھائی میں کام آئیں۔یہ کارنامہ تم نے اپنی ذہانت سے انجام دیا ہے اور پتہ ہے ذہانت تعلیم سے ہی آتی ہے۔یہ کارنامہ انجام دے کر تم نے اپنے ماں باپ کا سر فخر سے بلند کردیا ہے۔

ماں کی بات سن کر خالد اور ساجد کے چہرے خوشی سے تمتمانے لگے تھے۔بس امی۔آپ دعا کرتی رہیں کہ ہم ہمیشہ اپنے ملک کے لیے اور اس میں رہنے والوں کے لیے ایسے ہی اچھے اچھے کام انجام دیتے رہیں۔ساجد نے کہا اور دونوں بھائی محبّت سے اپنی ماں سے لپٹ گئے۔

جب میں خان صاحب کے گھر پہنچا تو وہاں حسب معمول مجمع لگا ہوا تھا۔خان صاحب بہت خوش مزاج، مہمان نواز اور یا باش آدمی تھے اور ہمارے ابا کے دوست تھے۔ان کے گھر روزانہ شام کو بے فکروں کی محفل جمتی، خوش گپیاں ہوتیں بلکہ بعض اوقات تو صرف گپیں ہی ہوتیں۔خاص طور پر جس دن خان صاحب کے شکاری دوست سیٹھ افریقہ والے آتے، اس دن تو بڑے دلچسپ اور ناقابل یقین واقعات سننے کو ملتے۔اس دن بھی سیٹھ افریقہ والا آئے ہوئے تھے اور افریقہ میں اپنے شکار کے واقعات سنا رہے تھے۔وہ دراصل افریقہ میں خاصا عرصہ تھے تھے اور وہاں ان کا کاروبار تھا۔اس لیے ان کا نام سیٹھ افریقہ والا پڑ گیا۔میں خان صاحب کے گھر پہنچ کر ایک کونے میں دبک گیا جہاں دوسرے بچے اور میرے دوست ٹلو میاں پہلے سے موجود تھے۔

جب میں خان صاحب کے ڈرائنگ روم میں داخل ہوا تو سیٹھ افریقہ والا کہہ رہے تھے بس جناب، میرا درخت سے کودنا غضب ہو گیا۔وہ خوں خوار چیتا قریب ہی جھاڑیوں میں چھپا ہوا تھا۔میرے کودتے ہی جھاڑیوں سے نکلا اور مجھ پر حملہ کرنے کو ہی تھا کہ میں سر پر پیر رکھ کر بھاگ کھڑا ہوا۔کچھ سمجھ میں نہیں آ رہا تھا کہ کیا کروں؟وہ موذی چند لمحوں میں مجھے آ لیتا کہ مجھے ایک ترکیب سوجھی۔

جنگل میں افریقہ کے لوگوں نے جانوروں کو پکڑنے کے لئے گڑھے کھود رکھے تھے اور ان پر درحتوں کی شاخیں اور پتے وغیرہ ڈال کر انہیں چھپا دیا تھا تاکہ جانور ان پر پاؤں رکھیں تو گڑھے میں جا گریں۔مرتا کیا نہ کرتا۔میں نے ایک گڑھے پر سے شاخیں اور پتے ہٹائے او اللہ کا نام لے کر غڑاپ سے اندر کود گیا۔میرا خیال تھا کہ چیتا مرا پیچھا کرتا ہوا اس چھ فٹ گہرے گڑھے میں تو کودنے سے رہا۔لیکن صاحب، یہ دیکھ کر میرے ہاتھوں کے طوطے اڑ گئے کہ چتیا گڑھے کے کنار پر کھڑا مجھے خونی نطروں سے گھور رہا ہے اور پھر آن کی آن میں اس نے گڑھے میں چھلانگ لگا دی۔اگر میں پہلو بدل کر ایک طرف جھکائی نہ دے دیتا تو وہ ظالم سیدھا میرے اوپر ہی گرتا۔میری جگہ کوئی اور ہوتا تو شاید دہشت ہی سے اس کا دم نکل جاتا لیکن آپ تو جانتے ہیں کہ میری پوری زندگی افریقہ کے خوفناک جنگلوں میں درندوں سے دو دو ہاتھ کرتے گزری ہے۔میں ذرا نہ گھبرایا۔

سیٹھ افریقہ والا کا بیان لوگ بڑی دلچسپی سے سن رہے تھے لیکن جب انہوں نے کچھ زیادہ ہی ڈینگیں مارنا شروع کیں تو کچھ لوگ مسکرائے بھی لیکن وہ اپنی دھن میں بےخبر کہتے گئے، بس جناب، اسی وقت میرے ذہن میں ایک ایسی ترکیب آئی کہ کچھ دیر کے لئے تو حود میں بھی حیران رہ گیا۔جانور آگ سے بہت ڈرتے ہیں۔میں نے سوچا کیوں نہ اسے بھی آگ سے ڈرایا جائے۔میں نے فوراً جیب سے سگرٹ لائٹر نکال کر جلایا۔چیتا مجھ پر چھلانگ لگانے والی ہی تھا کہ سگریٹ لائٹر کا شعلہ بھڑکا۔وہ دوڑ کر پیچھے ہٹ گیا۔اب تو میں بھی شیر ہو گیا۔میں نے آگے بڑھ کر لائٹر کے شعلے سے اس کی داہنی مونچھ کے بال جلانا شروع کر دیے۔چیتا اچھل کر پیچھے ہٹا اور بڑی دردناک آواز میں دھاڑا۔

اف وہ دھاڑ!خدا کی پناہ!کمزور دل والے تو اس دھاڑ کو سنتے ہی فوت ہو جاتے، لیکن میں نے ایک بھر پور قہقہہ لگایا اور پھر ہاتھ آگے بڑھایا کہ اس کی بائیں مونچھ بھی جلا دوں۔یہ دیکھتے ہی اس نے مجھے چھوڑ کر اوپر چھلانگ لگائی اور گڑھے سے باہر نکلنے کو ہی تھا کہ میں نے لپک کر اس کی دم پکڑ لی۔اب اس کے اگلے دوپاؤں گڑھے کے کنارے پر ہیں، پچھلے دو گڑھے کے اندر اور میں پیچھے سے اس کی دم مروڑ رہا ہوں۔ذرا سوچئے کہ کیا منظر ہوگا۔سیٹھ افریقہ والا نے کہا اور اپنے برابر بیھے ہوئے ملک صاحب کی پیٹھ پر زور سے ایک ہاتھ رسید کیا۔ملک صاحب ڈر کے مارے چونکے۔سب نے قہقہہ لگایا جس میں سب سے بلند قہقہہ سیٹھ افریقہ والا کا تھا۔

خان صاحب کی نظریں تو اپنے دوست سیٹھ افریقہ والا پر تھیں لیکن ان کا ہاتھ مونچھ مروڑ رہا تھا اور ہونٹوں پر ایک شریر سی مسکراہٹ کھیل رہی تھی دراصل انہوں نے اسی مسکراہٹ کو چھپانے کے لئے مونچھوں کو تاؤ دینے کے بہانے چہرے کے آگے ہاتھ رکھ لیا تھا۔صاف ظاہر تھا کہ انہیں اپنے دوست کی باتوں پر ذرہ برابر یقین نہیں آرہا۔کچھ اور لوگ بھی بےیقینی کے عالم میں بیٹھے تھے۔البتہ بچے سہمے ہوئے تھے۔خود میرا دل دھڑ دھڑ کر رہا تھا۔لیکن ٹلو میاں کی آنکھوں میں شرارت کی چمک تھی۔

لیکن میں نے بھی سوچ لیا تھا کہ آج اس بزدل چیتے کو چھوڑنا نہیں ہے۔سیٹھ صاحب نے کہنا شروع کیا کمبخت کی وجہ سے مجھے گڑھے میں گرنا پڑا تھا۔میں نے ارادہ کر لیا تھا کہ اب اسی کے سہارے باہر نکلوں گا۔جب اس نے دیکھا کہ میں اس کی دم نہیں چھوڑ رہا تو وہ گڑھے کا کنارہ چھوڑ کر سیدھا کھڑا ہو گیا اور بےچارگی سے مجھے دیکھنے لگا جیسے کہہ رہا ہو کہ پلیز مجھے جانے دو لیکن میں سگریٹ لائٹر آگے کر دیا۔یہ اشارہ تھا اس بات کا کہ باہر نکلیں گے تو دونوں ورنہ تمہیں یہیں جلا کر خاک کر دوں گا۔وہ میرا اشارہ سجھ گیا۔اگلی دفعہ جب اس نے باہر کی طرف چھلانگ لگائی تو میں اس کی دم پکڑ کر لٹک گیا۔وہ زور لگاتا رہا یہاں تک کہ آہستہ آہستہ ایک ایک انچ کھسکتا ہوا تھوڑا باہر نکل گیا۔میں اس کی دم سے چمٹا ہوا تھا۔

خیر صاحب، گڑھے سے باہر نکلتے ہی میں نے اس کی دم چھوڑ دی اور وہ دم دبا کر بھاگ گیا۔سوچتا ہوگا کہ یہ کون سی بلا گلے پڑ گئی۔بزدل گیدڑ کہیں کا!

ابھی افریقہ والا صاحب نے اپنی بات پوری کی ہی تھی کہ ان کی گود میں ایک مردہ چوہا آکر گرا۔انہوں نے ایک ہول ناک چیخ ماری اور اچھل کر صوفے پر کھڑے ہو گئے۔چوہا بھی ان کے اچھلنے سے اچھلا اور میز پر جاگرا۔افریقہ والا نے ایک اور چیخن ماری اور پھر بیہوش ہو گئے۔ان کو ہوش میں لانے کے لئے لوگوں کو بہت محنت کرنی پڑی۔اس کے بعد ٹلو میاں کی ڈھنڈیا پڑی۔لیکن وہ بھلا وہاں کہاں ملتے۔آخر انہیں چوہے والے ہاتھ بھی تو دھونے تھے!

ایک بلی آبادی سے دور ایک جنگل میں رہتی تھی۔وہیں پاس ہی ایک لومڑی بھی رہتی تھی۔آتے جاتے اکثر ان کی ملاقات ایک دوسرے سے ہو جاتی تھی۔

ایک دن جب سورج چمک رہا تھا اور خوب دھوپ نکلی ہوئی تھی۔ایک گھنے پیڑ کے نیچے ان کی ملاقات ہوئی۔خاصی دیر دونوں ایک دوسرے سے بات کرتی رہیں۔

لومڑی نے کہا، اے بی بلی!اگر دنیا میں سو طرح کی آفتیں آ جائیں یا کوئی مجھ پر حملہ کر دے تو مجھے کوئی فکر نہیں۔مجھے ہزاروں گر اور تراکیب آتی ہیں۔میں ان سب مصیبتوں سے بچ کر نکل جاؤں گی، لیکن خدا نخواستہ تو اگر کسی آفت دو چار ہو تو کیا کرےگی؟

بلی بولی، اے بوا!مجھے تو ایک ہی گر اور ترکیب یاد ہے۔اگر اس سے چوک جاؤں تو ہرگز میری جان نہ بچے اور میں ماری جاؤں۔

یہ سن کر لومڑی کو بلی پر بہت ترس آیا۔کہنے لگی، اے بی!مجھے تیری حالت پر بہت رحم آتا ہے۔میرا جی تو یہ چاہتا ہے کہ ان ترکیبوں میں سے دو چار تجھے بھی بتاؤں، لیکن بہن!زمانہ بہت خراب آ گیا ہے۔کسی پر بھروسہ نہیں کیا جا سکتا۔

ابھی وہ دونوں یہ باتیں کر ہی رہی تھیں کہ بہت قریب سے کتوں اور شکاریوں کی آوازیں سنائی دیں۔آوازیں سن کر یہ دونوں گھبرا گئیں۔بلی نے خطرہ دیکھ کر آؤ دیکھا نہ تاؤ اپنی پرانی ترکیب پر عمل کیا اور جھٹ سے پیڑ پر چڑھ کر اونچی ڈالیوں میں چھپ کر بیٹھ گئی۔اسی دوران میں کتے اتنے قریب آ گئے کہ لومڑی اپنی کسی ترکیب پر عمل نہ کر سکی۔

ذرا سی دیر میں کتوں نے لومڑی کو دبوچ لیا اور اس کے ٹکڑے ٹکڑے کر دیے۔

بڑا سنسان جزیرہ تھا۔اونچے اونچے اور بھیانک درختوں سے ڈھکا ہوا۔جتنے بھی سیاح سمندر کے راستے اس طرف آتے، ایک تو ویسے ہی انھیں حوصلہ نہ ہوتا تھا کہ اس جزیرے پر قدم رکھیں۔دوسرے آس پاس کے ماہی گیروں کی زبانی کہی ہوئی یہ باتیں بھی انھیں روک دیتی تھیں کہ اس جزیرے میں آج تک کوئی نہیں جا سکا اور جو گیا واپس نہیں آیا۔اس جزیرے پر ایک انجانا خوف چھایا رہتا ہے۔انسان تو انسان پرندہ بھی وہاں پر نہیں مار سکتا۔یہ اور اسی قسم کی دوسری باتیں سیاحوں کے دلوں کو سہما دیتی تھیں۔بہتیروں نے کوشش کی مگر انہیں جان سے ہاتھ دھونے پڑے۔

ایک دن کا ذکر ہے کہ چار آدمیوں کے ایک چھوٹے سے قافلے نے اس ہیبت ناک جزیرے پر قدم رکھا۔کمال ایک کاروباری آدمی تھا۔وہ بمبئی کے ہنگاموں سے اکتا کر ایک پرسکون اور الگ تھلگ سی جگہ کی تلاش میں تھا۔جب اسے معلوم ہوا کہ وہ جزیرہ ابھی تک غیر آباد ہے تو وہ اپنی بیوی پروین۔اپنی لڑکی اختر، اپنے لڑکے اشرف کی پندرہ سال۔دونوں بھائی بہن نے جو یہ بات سنی تو بےحد خوش ہوئے۔کیونکہ ان کے خیال میں اس جزیرے پر ایک چھوٹے سے گھر میں کچھ وقت گزارنا جنت میں رہنے کے برابر تھا۔

آخرکار وہ دن آہی گیا جب کمال اپنے بچوں کے ساتھ اس جزیرے پر اترا۔جزیرہ اندر سے بہت خوبصورت تھا۔جگہ جگہ پھولوں کے پودے لہلہارہے تھے۔تھوڑے تھوڑے فاصلے پر پھل دار درخت سینہ تانے کھڑے تھے۔اونچے اونچے ٹیلوں اور سبز گھاس والا جزیرہ بچوں کو بہت پسند آیا۔مگر اچانک کمال نے چونک کر ادھر ادھر دیکھنا شروع کر دیا۔اسے ایسا لگا جیسے کسی نے ہلکا قہقہہ لگایا ہو۔پہلے تو اس نے اس بات کو وہم سمجھ کر دل میں جگہ نہیں مگر دوبارہ بھی ایسا ہی ہوا تو اس کے کان کھڑے ہوئے۔اس نے دل میں سوچ لیا کہ ماہی گیروں کی کہی ہوئی باتوں میں سچائی ضرور ہے۔مگر اس نے بہتر یہی سمجھا کہ اپنے اس خیال کو کسی دوسرے پر ظاہر نہ کرے۔اگر وہ ایسا کرتا تو بچے ضرور ڈر جاتے۔

جب تک دن رہا وہ سب جزیرے کی سیر کرتے رہے۔رات ہوئی تو انہیں کوئی محفوظ جگہ تلاش کرنی پڑی جہاں وہ خیمہ لگانا چہتے تھے۔آخر ایک چھوٹے سے ٹیلے سے نیچے انہوں نے خیمہ گاڑ دیا۔مگر کمال بار بار یہی سوچ رہا تھا کہ آخر وہ ہلکے سے قہقہے اسے پھر سنائی دیا۔کمال کو پریشانی تو ضرور ہوئی مگر وہ اپنی اس پریشانی کو دوسروں پر ظاہر نہیں کرنا چاہتا تھا۔اس لیے اس نے اپنی بیوی سے کیا ابھی تواسی جگہ رات بسر کی جائے۔صبح کو ایسی جگہ دیکھوں گا جہاں مکان بنایا جا سکے۔

مگر سنو کمال۔کیا تم نے کسی کے ہنسنے کی آواز سنی ہے؟پروین نے سہم کر پوچھا۔

سنی تو ہے۔کمال نے آہستہ سے کہا۔مگر اس بات کو بچوں سے چھپائے رکھنا، میرے خیال میں ماہی گیر ٹھیک کہتے تھے۔مگر ڈرنے کی کوئی بات نہیں۔میں اتنا بزدل نہیں ہوں کہ ان معمولی باتوں گے گھبراؤں۔

ابھی وہ باتیں کر ہی رہے تھے کہ اشرف نے سہم کر کہا ابا۔میں نے کسی کی ہنسی سنی ہے اور یہ ہنسی بہت قریب ہی سے سنائی دی ہے۔کیا بات ہے؟کہیں یہاں بھوت ووت تو نہیں ہیں؟

پاگل مت بنو اشرف۔یہ تو کسی پرندے کی آواز ہے۔میں بھی بہت دیر سے سن رہا ہوں۔

کمال نے تو یہ کہہ کر اشرف کو ٹال دیا۔مگر اشرف سوچ رہا تھا کہ اس جزیرے میں تو ایک بھی پرندہ نہیں ہے۔پھر آخر ابا جھوٹ کیوں بول رہے ہیں!جب اس کی سمجھ میں کچھ نہ آیا تو وہ خاموشی سے اندر خیمے میں جاکر لیٹ گیا او رسوچنے لگا کہ جب صبح ہوگی تو خواہ مخواہ کا ڈر بھی اس کے دل سے دور ہوجائے گا۔رات کو تو ایسے ہی اوٹ پٹانگ خیال ذہن میں آیا کرتے ہیں۔

صبح بھی آ گئی۔دوسری جگہوں کی طرح یہاں پرندوں کی چہچہاہٹ بالکل نہیں تھی۔پھولوں پر تتلیاں نہیں منڈلا رہی تھیں۔ایک پر اسرار خاموشی نے پورے جزیرے کو اپنی گود میں لے رکھا تھا۔کمال نے سب کو اٹھایا اور پھر کہا آؤ جزیرے کے کونے کونے کو دیکھیں۔ہو سکتا ہے کہ کہیں ہمیں کوئی ایسی جگہ مل جائے جہاں پینے کا پانی بھی ہو اور جو سمندر سے قریب بھی ہو۔بس ایسی ہی جگہ ہم اپنا چھوٹا سا گھر بنائیں گے۔

یہ سن کر سب نے سامان باندھا اور اپنے کندھوں پر لٹکا لیا۔پھر یہ چھوٹا سا کنبہ گھر بنانے کے لئے جزیرے کے اندر بڑھنے لگا۔شاید ایک دو فرلانگ چلنے کے بعد ہی کمال ٹھٹھک گیا۔اس کی نظریں سامنے کی طرف جمی ہوئی تھیں۔اس جزیرے کے خوبصورت سے جنگل میں ایک نہایت ہی خوبصورت مکان بنا ہوا تھا۔شاید یہ مکان بہت اونچا تھا۔کیونکہ اس کا اوپر کا حصہ درختوں میں چھپ گیا تھا۔اس کے علاوہ وہ سب سے زیادہ حیران کرنے والی بات یہ تھی کہ یہ مکان بالکل شیشے کا نظر آتا تھا۔گو اس کی دیواروں کے آر پار کوئی چیز نظر نہیں آتی تھی۔لیکن دیواروں کی چمک بتاتی تھی کہ وہ شیشے کی بنی ہوئی ہیں۔بالکل سامنے ایک دروازہ تھا اور دروازے کے آگے ننھی منی سی روش تھی۔

ابا۔یہ مکان کس کا ہے؟اختر نے پہلی بار پوچھا۔

کوئی نہ کوئی یہاں رہتا ضرور ہے۔کمال نے جواب دیا۔ماہی گیر غلط کہتے تھے کہ یہ غیر آباد جزیرہ ہے۔

ارے۔مگر دروازہ تو کھلا ہوا ہے۔اشرف نے حیرت سے کہا۔

آجائیے، اندر آجائیے۔میں تو برسوں سے آپ کا انتظار کر رہا ہوں۔ایک بڑی بھاری آواز اندر سے آئی۔

چلیے۔اندر چل کر تو دیکھیں کون ہے۔کوئی ہمیں بلا رہا ہے۔پروین نے کمال کے کان میں کہا۔

کمال نے آہستہ سے دروازہ کھولا اور پھر اس کے ساتھ ہی ایک کر کے سب اندر داخل ہو گئے۔اندر کا منظر دیکھ کر وہ حیران رہ گئے کیونکہ اس شیشے کے کمرے میں فرنیچر بالکل نہیں تھا اور کمرہ خالی تھا۔ان کے اندر داخل ہوتے ہی اچانک دروازہ بند ہو گیا۔کمال نے جلدی سے آگے بڑھ کر دروازہ کھولنے کی کوشش کی مگر یہ دیکھ کر اس کی حیرت کی انتہا نہ رہی کہ دروازہ باہر سے بند ہو گیا ہے اور اب کھل نہیں سکتا۔یکایک وہی قہقہے پھر سنائی دینے لگے۔پہلے ان کی آواز مدھم تھی مگر اب بہت تیز تھی۔

یہ قہقہے کس کے ہیں کون ہنس رہا ہے؟کمال نے چلا کر پوچھا۔مگر اس کی آواز شیشے کے مکان میں گونج کر رہ گئی۔

چند منٹ کے بعد شیشے کی دیواروں کے باہر کا منظر نظر آنے لگا اور کمال نے دیکھا کہ باہر جنگل میں دھواں زمین سے اٹھ رہا ہے۔بڑھتے بڑھتے یہ دھواں آسمان تک جا پہنچا اور پھر اس دھویں نے انسان کی شکل اختیار کر لی۔ان لوگوں کو شیشے کے مکان میں دیکھتے ہی اس نے قہقہے لگانے شروع کر دیئے۔اس کے سر پر ایک لمبی سی چوٹی تھی جو اس کے کندھوں پر جھول رہی تھی۔

میں آزاد ہوں۔میں آزاد ہوں۔ہاہاہا۔اس لمبے آدمی نے قہقہے لگاتے ہوئے کہنا شروع کیا میں آزاد ہوں۔اے اجنبی جانتے ہو۔میں پانچ سو سال سے اس شیشے کی بوتل میں بندھا تھا۔لیکن آزاد ہوں۔ہاہاہا۔

لیکن تم ہو کون اور ہمیں اس طرح قید کرنے سے تمہارا مطلب کیا ہے؟کمال نے پوچھا۔

میں جن ہوں۔میں دنیا کا ہر وہ کام کر سکتا ہوں جو تم نہیں کر سکتے۔پانچ سو سال پہلے ایک ماہی گیر نے مجھے ایک موٹی سی بوتل کے قید خانے میں سے نکالا تھا اور جب میں نے اسے کھانے کا ارادہ کیا تھا تو اس کمبخت نے مجھے دھوکے سے بوتل میں بند کر دیا تھا۔میں وہی جن ہوں اجنبی۔سمجھے۔

مگر یہ تو ایک من گھڑت کہانی ہے۔پروین نے کہا۔

بہت سے افسانے دراصل حقیقتوں سے ہی جنم لیتے ہیں۔جن نے کہا ماہی گیر نے مجھے بوتل میں قید کیا تھا وہ پانچ سو سال کے بعد ٹوٹ گئی۔میں پھر آزاد ہو گیا اور میں نے کچھ ایسے کام کیے جن کی بدولت مجھے بڑی طاقتوں نے پھر سے اس بوتل میں، اس جزیرے میں قید کر دیا۔میری آزادی کی شرط یہ رکھی گئی کہ ادھر کوئی انسان اس جگہ آکر میری جگہ لے لے تو میں آزاد ہو سکتا ہوں اور اس لیے آج اے بےوقوف اجنبی تم نے مجھے آزاد کیا ہے اور اب میری جگہ تم اس بول کے قیدی ہو۔ہاہا ہا۔

خدا کی پناہ۔تو کیا یہ مکان بوتل کی شکل کا ہے۔کمال نے ادھر ادھر دیکھتے ہوئے کہا۔

اب میں دوبارہ قیدی بننے کی غلطی نہیں کروں گا۔جن نے کہا اب دوبارہ میں قید نہیں ہوں گا۔ہا ہا ہا۔

یہ سنتے ہی کمال کی بری حالت ہو گئی۔اس نے دیوانوں کی طرح جلدی سے آگے بڑھ کر اس شیشے کے دروازہ پر زور کی ایک لات رسید کی مگر نتیجہ کچھ نہ نکلا۔ہمت ہار کر وہ بے بسی سے جن کے مسکراتے ہوئے چہرے کو دیکھنے لگا۔

بےوقوف اجنبی۔تم اب یہاں سے کبھی باہر نہ نکل سکوگے۔تم زندگی بھر کے لیے قید ہو گئے ہو۔اچھا اب میں چلتا ہوں۔مجھے بہت سے کام کرنے ہیں۔جب تم خود مجھ سے جانے کے کہو گے اس وقت جاؤں گا۔اس لیے مجھے اجازت دو۔

ابھی آپ کو اجازت نہیں مل سکتی کیونکہ آپ مجھے ایک شریف جن معلوم ہوتے ہیں۔اختر نے حوصلہ کر کے کہا۔

وہ تو میں ہوں ہی۔کون کہتا ہے کہ میں سریف نہیں ہوں۔بھولی؟

اگر آپ شریف ہیں تو ٹھہرئیے اور میرے ایک سوال کا جواب دیجئے۔یہ ایک پہیلی ہے۔اگر آپ نے اس پہیلی کا ٹھیک جواب دے دیا تو ہم اپنی مرضی سے یہیں قید ہو جائیں گے اور اگر آپ نے صحیح جواب نہیں دیا تو مجھے امید ہے کہ آپ اپنی شرافت کا مظاہرہ کریں گے اور ہمیں جانے دیں گے۔کہانیوں میں میں نے یہی پڑھا ہے کہ شریف جن قول دے کر نہیں مکرتے۔میں آپ کو تین موقع دوں گی۔اگر تینوں بار صحیح جواب نہ دے سکے تو آپ ہار جائیں گے۔بولیے منظور ہے؟آپ خاموش کیوں ہیں۔کیا آپ ڈرتے ہیں؟

یہ سن کر جن بڑے زور سے ہنسا اور اس کی ہنسی سے جنگل کے درخت لرزنے لگے۔اس کے بعد وہ گھٹنوں کے بل زمین پر بیٹھ گیا اور اپنا منہ شیشے کی دیوار کے پاس لاکر زور سے کہنے لگا۔میں ڈرتا ہوں!ہاہاہا۔میں جو پوری دنیا کا مالک ہوں۔تم جیسی ننھی سی گڑیا سے ڈر جاؤں گا۔ہا ہاہا۔میں دنیا کا سب سے عقلمند جن ہوں۔اپنی شرافت کا مظاہرہ کرتے ہوئے میں تمہیں اس کی اجازت دیتا ہوں کہ تم مجھ سے اپنی پہیلی پوچھو، بولو وہ کیا پہیلی ہے؟

کمال، پروین اور اشرف حیرت سے اختر کو دیکھ رہے تھے جو اتنے بڑے جن سے مقابلہ کرنے کو تیار تھی۔

وہ کیا چیز ہے جو پوری دنیا کو گھیرے ہوئے ہے۔زمین پر، سمندر میں، ہوا میں، خلا میں سب جگہ موجود ہے۔تم اسے دیکھ سکتے ہو مگر دیکھ نہیں سکتے۔تم اسے محسوس کر سکتے ہو مگر محسوس نہیں کر سکتے۔وہ دنیا کی بڑی سے بڑی فوج سے بھی طاقتور ہے اور اگر چاہے تو سوئی کے ناکے میں سے نکل سکتی ہے اور دنیا کا ہر انسان اسے اچھی طرح جانتا ہے بتاؤ وہ کیا ہے؟۔

جن نے یہ سن کر قہقہہ لگایا اور کہا بھولی گڑیا، پہیلی کا جواب یہ ہے کہ وہ چیز ایٹم ہے۔ایٹم ہر جگہ ہے لیکن ہم اسے دیکھ نہیں سکتے۔صرف سائنس داں دیکھ سکتے ہیں۔ہم اسے محسوس نہیں کر سکتے لیکن اگر کسی چیز کو چھوئیں تو محسوس کر سکتے ہیں۔وہ دنیا کی بڑی سے بڑی فوج سے بھی طاقتور ہے اور اگر چاہیں تو سوئی کے ناکے میں سے بھی نکل سکتا ہے۔

بالکل غلط۔اختر نے مسکرا کر کہا۔دنیا کے بہت سے آدمی ایٹم کو نہیں جانتے۔

یہ سن کر جن بہت گھبرایا اور بولا۔ٹھہرو، مجھے سوچنے دو، ہاں ٹھیک ہے، اب صحیح جواب مل گیا۔وہ چیز روشنی ہے۔روشنی ہر جگہ ہے اور ہر آدمی اسے دیکھ سکتا ہے۔کیوں۔

اب بھی غلط۔اختر نے خوش ہوکر کہا۔اندھے آدمی روشنی کیسے دیکھ سکتے ہیں؟

بےوقوف لڑکی۔جن نے گھبرا کر کہا۔تم مجھے نادان سمجھتی ہو اور دھوکا دینا چاہتی ہو۔میں جانتا ہوں کہ اس پہیلی کا کوئی جواب نہیں ہے۔اس لیے اب میں کوئی جواب نہ دوں گا۔

جواب کیوں نہیں ہے؟اختر نے کہا۔اس کا جواب ہے سچ۔سچ ہر جگہ ہے۔تم اسے دیکھ سکتے ہو اور محسوس بھی کر سکتے ہو اگر تم سچے ہو اور اگر تم سچے نہیں ہو تو تم نہ اسے دیکھ سکتے ہو اور نہ محسوس کر سکتے ہو۔دنیا کا ہر شخص سچ کو جانتا ہے۔سچ دنیا کی بڑی سے بڑی فوج سے بھی طاقتور ہے اور ایک سوئی کے ناکے میں سے بھی نکل سکتا ہے۔

یہ سنتے ہی جن نے ایک زبردست قہقہہ لگایا اور کہاتم نے مجھ سے چالاکی سے کام لیا اور میں نے بھی تم سے۔میں نے بھی چالاکی سے تم سے صحیح جواب معلوم کر لیا۔تم نے مجھے تین موقعے دیئے تھے اور میں نے دو ہی مرتبہ میں تم سے ٹھیک جواب حاصل کر لیا۔کہو کیسی رہی؟کیونکہ تم نے تیسرے موقع کا انتظار کیے بغیر ہی صحیح جواب بتا دیا اس لیے تم ہار گئیں۔

اختر تو اب چپ ہو گئی مگر کمال نے آگے بڑھ کہا۔یہ تمہاری کمزوری کی پہلی نشانی ہے۔تم نے ایک بچی سے چالاکی سے ٹھیک جواب معلوم کر لیا۔سچ جتنا بڑا ہے، تم اتنے بڑے نہیں ہو۔میری بچی نے یہ بات ثابت کر دی ہے۔

بکواس مت کرو۔میں ہر چیز سے بڑا ہوں۔جن نے جواب دیا۔

غلط ہے۔تم سچ سے بڑے نہیں ہو۔کمال نے کہا۔سچ ایک سوئی کے ناکے میں سے نکل سکتا ہے۔تم نہیں نکل سکتے۔ہمارے پاس اس وقت کوئی سوئی نہیں ہے جو ہم اس کا تجربہ کریں لیکن اس دروازے میں تالے کے اندر کنجی ڈالنے کا سوراخ تو ہے۔مجھے یقین ہے کہ سوئی کا ناکہ تو پھر چھوٹا سا ہے مگر تم اس بڑے سے سوراخ میں سے بھی نہیں گزر سکتے۔

یہ جھوٹ ہے۔میں سب کچھ کر سکتا ہوں۔سوئی کے ناکے میں سے بھی گزر سکتا ہوں اور تالے کے سوراخ میں سے بھی۔لو دیکھو، میں دھواں بن کر ابھی تمہیں یہ تجربہ کر کے دکھاتا ہوں۔

اتنا کہتے ہی جن ہوا میں تحلیل ہونے لگا اور پھر دھواں بننے لگا۔اس کے دھواں بنتے ہی کمال نے جلدی سے اپنی پانی کا چھاگل نکالی اور اس کی ڈاٹ کھول کر سب پانی فرش پر گرا دیا۔جیسے ہی جن دھواں بن کر تالے کے سوراخ سے اندر آنے لگا۔کمال نے جلدی سے چھاگل کا منہ اس سوراخ سے لگا دیا۔جب تمام دھواں چھاگل میں چلا گیا تو کمال نے ڈاٹ مضبوطی کے ساتھ بند کردی اور ہنس کر کہا ہاں واقعی تم تالے کے سوراخ میں سے نکل سکتے ہو اور پھر چھاگل میں قیدی ہوسکتے ہو۔

تم نے مجھے دھوکا دیا۔چالاکی سے مجھے بند کر دیا۔جن نے چھاگل میں سے چلانا شروع کیا۔مجھے آزاد کرو۔

تم نے سچ کی بڑائی کو نہیں مانا اس لیے تم ہار گئے۔اتنا کہہ کر کمال نے دروازے کو کھولنا چاہا تو وہ کھل گیا۔لو دروازہ بھی کھل گیا۔اب میں تمہیں سمندر میں واپس پھینکے دیتا ہوں تاکہ تم دوبارہ باہر نکل کر کوئی نیا فتنہ نہ کھڑا کر سکو۔تم نے تمہیں اس بوتل کا قیدی بنایا تھا۔لیکن اب تم خود قیدی ہو گئے۔

جن التجا کرتا رہا مگر کمال نے ایک نہ سنی اور پھر باہر آکر اس نے چھاگل سمندر میں پھینک دی۔ایک زور دار تڑاخہ ہوا اور شیشے کا وہ قید خانہ ٹکڑے ٹکڑے ہو گیا جس کی شکل بوتل کی سی تھی اور جس کا قیدی یہ چھوٹا سا کنبہ تھا۔

انڈے سے نکلا ننھا لاروا جب درخت کے ایک سبز پتے پر گہری نیند سے جاگا تو اس کے جسم پر صرف ہلکی سی سبز جیکٹ تھی۔لیکن اس چھ ننھے ننھے نازک پیروں میں جوتے نہیں تھے۔وہ سوچنے لگا کہ بغیر جوتوں کے اس جنگل میں چلنا تو بہت مشکل ہے۔اتنے میں قریب ہی ایک کالے دھبے والے گول سرخ کیڑے لیڈی برڈ لکی نے درخت کی جڑوں کے پاس سے آواز لگائی۔

ہیلو لاروا لاری!میرا نام لکی ہے تم جلدی سے نیچے آؤ ہم سب کیڑے یہاں جنگل میں کھیل رہے ہیں۔۔۔درخت کی جڑوں میں

لاروا لاری نے کھیل کی دعوت پر خوش ہوکر فوراً جواب دیا

میں ابھی آیا

لیکن نرم مخمل جیسےپتے سے نکلتے ہی اس کے ایک پیر میں کھردرے تنے کا حصہ چُبھ گیا اور وہ چلایا

اوئی!یہ تنا تو بہت سخت ہے میں بغیر جوتوں کے اس پر کیسے چلوں؟

یہ سُن کر لیڈی برڈ لکی نے اپنے ننھے پر پھیلائے اور اُڑتا ہوا اپنے دوست لاروا لاری کے پاس آیا اور بولا

لاری!میں تمہاری مدد کرتا ہوں لیکن میں تمہیں اٹھا نہیں پاؤں گا صرف ہلکا سا دھکہ دے کر نیچے کی جانب گراؤں گا۔۔۔تم نیچے آنے کے لیے تیار رہنا اور یہاں آکر اپنے لیے جوتا بھی تلاش کر لیناا!

لاروا لاری نے درخت سے زمین تک کا فاصلہ دیکھ کر ڈرتے ہوئے کہا

ٹھیک ہے دوست!تم کوشش کرنا کہ میں زخمی ہوئے بغیر زمین پر آجاؤں

لیڈی برڈ لکی نے اپنے پر کھول کر ایک دو تین کہا اور پوری قوت سے لاروا لاری کو درخت سے زمین کی طرف لڑھکانے کے لیے زور لگا دیا۔لاروا لاری ہلکا پھلکا سا تھا اس لیے وہ درخت کے پتے سے نکل کر گرا اور زمین پر گرنے کے بجائے درخت کی نچلی شاخ پر ایک مکڑی کے جالے میں جاکر اٹک گیا، وہاں سے اس نے آگے بڑھنے کی کوشش کی تو اس کے پاؤں میں جالے کا ایک تار پھنس گیا اس نے تار سے اپنے ننگے پاؤں کو چھڑاتے ہوئے مکڑی کی جانب دیکھا جو غصے میں اپنے منہ میں بھرے تھوک کو لیے جالا بُن رہی تھی اور لاری کے اچانک آدھمکنے پر ناراض تھی۔اس اپنے جالےکے ٹوٹے ہوئے تار اور لاری کو باری باری دیکھا اور غصے سے منہ بسورنے لگی۔

ہیلو بی مکڑی!میں لاری ہوں۔۔۔میرے پاس جوتے نہیں ہیں۔جس کی وجہ سے میں چل نہیں پارہا۔لیڈی برڈ لکی نے مجھے زمین تک پہنچانے میں مدد کی تھی لیکن میں تمہارے گھر تک آکر گرا اور اٹک گیا، کیا تم اپنے جوتے مجھے اُدھار دے سکتی ہو۔۔۔

لاروا لاری نے کھسیانی ہنسی کے ساتھ اپنا تعارف کرواتے ہوئے بی مکڑی سےپوچھا

ہر گز نہیں!میں ابھی مصروف ہوں اور یوں بھی میرے پاس کوئی جوتے ووتےنہیں ہیں

مکڑی نے منہ سے لعاب پھینکتے ہوئے غصے سے کہا تو لاروا لاری ڈر کر اپنے پیر کو جالے کے تار سے چھڑانے لگا اور اسی کوشش میں تیزی سے جال سے نکل کر درخت کے ایک سوکھے پتے پر جا گرا۔

ہوا نے اُس سوکھے پتے کو اُڑا کر ایک ندی میں لا پھینکا۔لاروا پتے پر چپک کر بیٹھا رہا۔پتہ تیرتے ہوئے جب ندی کے کنارے پہنچا تو وہاں ایک مینڈک کو دیکھ کر لاروا لاری نے آواز لگائی

ہیلو ڈو ڈو مینڈک!میری مدد کرو اور اپنے جوتے مجھے اُدھار دے دو تاکہ میں کچھ دیر چل کر اپنے گھر پہنچ سکوں

ڈوڈو مینڈک نے لاروا کے چھ ننھے ننھے پیروں پر نگاہ ڈالی اور بولا

ہا ہا!لاری بھائی کیوں مذاق کرتے ہو؟میرے اتنے بڑے جوتے بھلا تمہارے ننھے سے پاؤں میں کہاں فٹ آئیں گے اور یوں بھی تمہارے اتنے سارے پیر ہیں اور میرے صرف دو۔۔۔نہیں شاید چار؟

ڈوڈو کا جواب سن کر لاری نے کے اس کے پیر گننے کے لیے نگاہ ڈالی تو ڈوڈو مینڈک نے اپنے جسم کو سیدھا کرتے ہوئے ندی میں ایک زور کی چھلانگ لگائی اور کہیں پانی میں غائب ہوگیا۔

لاروا لاری نے اپنے پیروں کو دیکھا تو لگا کہ بغیر جوتے کے اس کا ایک پیر شاید زخمی ہوگیا تھا اور اس میں درد بھی ہورہا تھا۔لاری جوتے نہ ہونے اور زخمی ہونے کے احساس سے تڑپ کر رونے لگا۔اس کے رونے کی آواز سن کر قریب ہی ایک گھاس پر بیٹھا ایک ٹڈا کہیں سے چھلانگ لگا کر اس کے سامنے آگیا اور بولا

ارے میرے دوست لاری!تم کیوں پریشان ہو اور یہاں بیٹھ کر کیوں رو رہے ہو؟

لاری نے سر اٹھا کر اسے دیکھا اور اپنے ننگے پاؤں کی جانب اشارہ کرتے ہوئے کہا

دوست ٹڈے!میرے جوتے کہیں کھو گئے ہیں اور بغیر جوتے کے میں اس جنگل میں چل نہیں پارہا ہوں۔۔دیکھو میرے پیر زخمی ہوگئے ہیں۔

ٹڈے نے اپنے پیروں سے جوتے اُتار کر لاری کو دیتے ہوئے کہا

لو تم میرے جوتے پہن لو۔۔۔مگر میرے دوست یہ جوتے کانٹے دار ہیں تمہارے پاؤں کو تکلیف نہ دے

لاری نے جوتوں کو غور سے دیکھا جس میں جا بہ جا کانٹے لگے ہوئے تھے۔اس نے گھبرا کر وہ جوتے ٹڈے کو واپس کردیے اور کہا

نہیں میرے دوست یہ جوتے تو میرے پاؤں کو اور زخمی کردیں گے۔۔۔میں ہمت کرتا ہوں اور یونہی بغیر جوتوں کے چلنے کی کوشش کرتا ہوں

اتنا کہہ کر لاروا لاری ندی کے کنارے رینگنے لگا اور کچھ دیر میں تھک ہار کر ایک نرم گھاس پر لیٹ گیا۔ایک چیونٹی وہاں سے گزر رہی تھی اس نے لاری کو ہوشیار کرتے ہوئے کہا

لاری بھائی!تم درخت کے پتوں میں چھپ کر بیٹھ جاؤ ورنہ یہاں تمہیں یہاں مردہ سمجھ کر چیونٹیاں اپنے گھر لے جائیں گی اور اپنے بچوں کو کھلا دیں گی

لاری چیونٹی کی بات سُن کر کر سٹپٹا گیا اور تیزی سے رینگتا ہوا وہاں ایک پودے کے پتوں میں چھپ گیا، کچھ دیر میں اس نے پتے پر ہی اپنی سبز جیکٹ کا ایک خول بنایا اور اس میں تب تک چھپ کر بیٹھنے کا ارادہ کر لیا جب تک اس کا پاؤں ٹھیک نہ ہوجائے۔پتوں کے درمیان نرم گرم جیکٹ کےخول میں چھپ کر بیٹھنے کے بعد لاری کو گہری نیند آگئی اور وہ سوگیا۔کئی گھنٹے آرام سے سونے کے بعد جب وہ جاگا اور اپنے زخمی پاؤں کا حال دیکھنے کے لیے اپنی جیکٹ اتار کر اس کے خول سے باہر نکلا تو اس اچانک اس کی پیٹھ پر خوبصورت اور رنگین دو پنکھ آگئے اس نے جوتے اور زخمی پاؤں کی فکر چھوڑ کر خوشی اور حیرت سے اپنے پنکھ ہلائے تو وہ اُڑنے لگا اور اُڑتے ہوئے ایک پودے کے پھولوں پر آبیٹھا۔پنکھ آنے کے بعد اب لاری ایک خوبصورت رنگین تتلی بن گیا تھا اور اب اسے دور تک جانے اور جنگل میں گھومنے کے لیے پیروں میں جوتے کی ضرورت ہی نہیں تھی کیونکہ وہ اب اُڑ کر سارے جنگل کی سیر کر سکتا تھا۔

ایک آدمی گاڑی میں بھوسا بھر کر لیے جا رہا تھا۔راستے میں کیچڑ تھی۔گاڑی کیچڑ میں پھنس گئی۔وہ آدمی سر پکڑ کر بیٹھ گیا اور لگا چیخنے، اے پیاری پریوں، آؤ اور میری مدد کرو۔میں اکیلا ہوں گاڑی کو کیچڑ سے نکال نہیں سکتا۔

یہ سن کر ایک پری آئی اور بولی، آؤ میں تمہاری مدد کروں۔ذرا تم پہیوں کے آس پاس سے کیچڑ تو ہٹاؤ۔گاڑی والے نے فوراً کیچڑ ہٹا دی۔

پری بولی، اب ذرا راستے سے کنکر پتھر بھی ہٹا دو۔گاڑی بان نے کنکر پتھر بھی ہٹا دیئے اور بولا، پیاری پری، اب تو میری مدد کرو۔

پری ہنستے ہوئے بولی، اب تمہیں کسی کی مدد کی ضرورت نہیں۔تم نے اپنا کام آپ کر لیا ہے۔گھوڑے کو ہانکو۔راستہ صاف ہو گیا ہے۔

یہ گزرے زمانےکی بات ہے۔جب بادشاہ اور راجہ ہوا کرتے تھے۔ایک راجہ تھا جس کی صرف ایک ٹانگ تھی اور ایک آنکھ تھی۔لیکن اس کی حکومت میں تمام رعایا خوش حال تھی کیونکہ راجہ نہایت ذہین اور سخت مزاج تھا۔اس کے فیصلے سخت لیکن بھلائی کے حق میں ہوا کرتے تھے۔تھا وہ راجہ لیکن عام لوگوں کی سی زندگی گزارتا تھا جس کی وجہ سے وہ ہر پل رعایا کے قریب ہوتا تھا۔خاص و عام ہر وقت اس سے مل سکتے تھے۔وہ ضرورت مندوں کی سننے اور ان کی مدد کرنے کے لئے ہر وقت تیار رہتا تھا۔

ایک دن راجہ کے دل میں یہ خیال پیدا ہوا کہ کیوں نہ میں اپنی شاندار تصویر بنوا کر دربار میں لگاؤں۔راجہ نے اپنا خیال اپنے وزیروں اور مشیروں سے بیان کیا تو تمام وزیر اور مشیروں نے بھی ہاں میں ہاں ملائی اور کہا ہاں ہاں راجہ صاحب آپ کی شاندار تصویر دربار میں لگنی چاہئے۔پھر کیا تھا۔ملک و بیرون ممالک سے مصور حضرات کو راجہ کی تصویر بنانے کے لئے مدعو کیا گیا۔دنیا کے کونے کونے سے بڑے بڑے نامور مصور راجہ کا نام سن کر بڑے انعام اور اکرام کی لالچ میں راجدھانی پہنچنے لگے۔راجہ نے بھرے دربار میں مصوروں کے سامنے ایک پیر پر کھڑے ہو کر اعلان کیا کہ تمام مصور کی تصویر سب سے اچھی ہوگی اس کی تصویر کو راج محل کے اسی دربار میں لگایا جائےگا اور اس مصور کو انعام و اکرام سے نوازا جائےگا۔اسے اسی حکومت میں جاگیر و عہدہ عطا کیا جائےگا اور وہ راج درباری مصور کہلائےگا۔

تمام مصور حضرات راجہ کا اعلان سن کر سوچنے لگے کہ راجہ توپہلے سے ہی ایک ٹانگ سے لنگڑا ہے۔اس کے چہرے پر ایک آنکھ بھی نہیں ہے۔پھر اس ادھورے راجہ کی خوبصورت تصویر کیسے بنائی جا سکتی ہے۔ایک اندھے لنگڑے راجہ کی خوبصورت تصویر بنانا ممکن نہیں ہے۔اگر ہم نے تصویر بنائی اور وہ راجہ کو پسند نہیں آئی تو یہ سخت اور بددماغ راجہ ہمیں سزا دےگا۔نابابا نہیں بنانی ایسے راجہ کی تصویر ہمیں۔یہ سوچ کر دربار سے مصور حضرات اٹھ اٹھ کر جانے لگے۔تھوری دیر بعد وہاں صرف ایک مصور رہ گیا۔وہ اپنی جگہ سے اٹھ کر راجہ کے سامنے جاکر کھڑا ہو گیا اور راجہ کو سر سے پیر تک دیکھنے کے بعد مسکرایا اور بولا۔۔۔مہاراج میں آپ کی خوبصورت تصویر بناؤں گا مجھے یقین ہے میری بنائی گئی تصویر آپ کو بے حد پسند آئےگی اور اس عالی شان دربار کے دیوار کی زینت بنےگی۔مہاراج میرے رہنے کھانے پینے کا انتظام کروا دیں اور ایک بڑا سا کمرہ مجھے دے دیں جہاں میں مہاراج کی تصویر بنانے کی کوشش اطمینان سے کر سکوں۔راجہ مصور کی بات سن کر اور اس کا حوصلہ دیکھ کر بہت خوش ہوا۔حکم جاری کر دیا کہ مصور کے محل میں ٹھہرنے کا انتظام کیا جائے اور ایک بڑا سا کمرہ مصور کو دیا جائے۔

راجہ کے حکم کے مطابق مصور کو ایک بڑا سا کمرہ دے دیا گیا اور اس کے محل میں ٹھہرنے اور کھانے پینے کا انتظام کر دیا گیا۔مصور دن رات محنت سے راجہ کی تصویر بنانے میں مصروف ہو گیا۔چند دنوں بعد جب تصویر بن کر تیار ہو گئی تو مصور نے راجہ کو جاکر بتایا کہ مہاراج تصویر بن کر تیار ہو گئی ہے۔آپ دربار لگائیں میں تصویر کی نقاب کشائی دربار میں کرنا چاہتا ہوں تاکہ آپ کے وزیر جاگیر دار نواب اور تمام مصور ایک ساتھ میری بنائی ہوئی آپ کی تصویر کو دیکھ سکیں!راجہ کے حکم سے دربار میں لگایا گیا۔دربار کھچا کھچ بھرا تھا۔سب کی نظریں نقاب کے اندر چھپی راجہ کی تصویر دیکھنے کے لیے بیتاب تھیں۔مصور نے راجہ سے اجازت لی اور تصویر سے نقاب ہٹائی تو دربار میں موجود ہر شخص نے دانتوں تلے انگلی دبالی۔تمام مصور حضرات بھی حیرت سے کھڑے ہوکر تصویر کو دیکھنے لگے اور دل ہی دل میں مصور کے فن کو داد دینے لگے۔راجہ بھی اپنی خوبصورت اور عالی شان تصویر کو دیکھ کر باغ باغ ہو گیا۔راجہ نے آگے بڑھ کر مصور کو گلے سے لگا لیا۔

مصور نے جو شاندار تصویر بنائی تھی وہ کچھ اس طرح تھی کہ راجہ ایک پیر موڑ کر زمین پر بیٹھا ہے۔دونوں ہاتھوں میں اس زمانے کی وزن دار بندوق ہے۔راجہ کی ایک آنکھ بند ہے سامنے شیر ہے اور راجہ شیر کو اپنا نشانہ بنا رہا ہے۔راجہ یہ دیکھ کر بہت خوش ہوا کہ مصور نے کس خوبصورتی سے اس کے تمام عیبوں کو ہنر میں بدل کر شاندار تصویر بنائی ہے۔راجہ نے وعدے کے مطابق مصور کو انعام و اکرام کے علاوہ جاگیر بھیعطا کی اور اسے دربار میں اعلیٰ مقام بھی عطا کیا۔

بچو!کہانی سے سبق ملتا ہے کہ اگر انسان عقل سے کام لے تو دنیا میں کوئی کام بھی ناممکن نہیں ہے۔مصور نے عقل سے کام لیا شاندار تصویر بنائی اور شاہانہ زندگی گزارنے لگے۔اس لیے زندگی میں آپ کو بھی ہمیشہ عقل سے کام لینا ہے کبھی بھی ہمت اور حوصلہ نہیں ہارنا ہے۔عقل کے ذریعے آگے بڑھنا ہے اور بہت آگے جانا ہے۔اپنے لیے اپنے ملک کے لیے کچھ ایسا کرنا ہے جس سے آپ کا نام بھی ہو آپ کے شہر کا نام بھی ہو ملک کا فائدہ بھی ہو اور رہتی دنیا تک لوگ آپ کو یاد رکھیں۔

ایک بادشاہ کے دو مصاحبوں میں ایسی سخت دشمنی تھی کہ ایک دوسرے کو دیکھ نہ سکتا تھا۔اتفاق سے ایک دن بازار میں موقع پا کر ایک مصاحب نے دوسرے کی بابت کہا۔حضور کا یہ مصاحب اتنا منحوس ہے کہ اگر کوئی شخص صبح اٹھ کر اس کا منہ دیکھ لے تو دن بھر کھانا نہیں ملتا۔میں نے ہزار دفعہ آزما دیکھا ہے۔ایسا شخص ہرگز حضور کی مصاحبت کے لائق نہیں۔

بادشاہ نے کہا۔اس بات کو ہم تو مانتے نہیں۔تم کام والے آدمی ہو اگر کام کی زیادتی کے باعث کسی دن اس کا چہرہ دیکھ کر بھوکے رہ گئے تو اس بے چارے کا کیا قصور۔

مصاحب نے کہا۔میں نے جھوٹ عرض نہیں کیا۔حضور تو بادشاہ ہیں۔خدا کے فضل سے کسی چیز کی کمی نہیں۔کسی دن خود آزما دیکھیں۔

بادشاہ نے حکم دیا کہ اچھا آج اسے ہمارے سونے کے کمرے میں سلایا جائے اور اسی کو صبح ہمارے جگانے کے لیے کہہ دیا جائے۔

آخر ایک رات مصاحب کو شاہی محل میں سلایا گیا۔اور اسی نے بادشاہ کو سویرے جگا بھی دیا۔

اس دن کچھ ایسا اتفاق ہو گیا کہ بادشاہ کو بہت سے کام پیش آ گئے۔جن میں نہ دن کا کھانا کھایا۔نہ تیسرے پہر کا نقل فرمایا۔رات کو خاصہ چنا گیا تو چغلخور نے خوشی خوشی عرض کی۔حضور ملاحظہ فرمائیں۔میری بات پوری ہوئی یا نہیں؟

بادشاہ نے کہا۔ہاں!بے شک تم سچے ہو۔جب میرا یہ حال ہوا ہے تو اس کا منہ دیکھ کر اوروں کا کیا حال ہوتا ہوگا؟بہتر یہی ہے کہ اس منحوس کو قتل کرا دیا جائے۔

بادشاہ کا حکم سن کر سپاہی اسے قتل کرنے کے لیے لے جانے لگے تو اس نے کہا۔حضور!ایک عرض میری بھی سن لیجیے۔

بادشاہ نے کہا۔شوق سے کہو۔

اس نے عرض کی۔حضور!آپ میرا منہ دیکھ کر اٹھے اور ایک وقت نہیں تو دوسرے وقت کھانا کھا لیا۔لیکن میں آپ کا چہرۂ مبارک دیکھ کر اٹھا ہوں تو بے گناہ قتل کا حکم ہو رہا ہے۔آپ ہی انصاف فرمائیں کہ منحوس میں ہوں یا آپ؟

یہ سن کر بادشاہ سوچ میں پڑ گیا۔اور فرمایا۔کوئی آدمی منحوس نہیں ہو سکتا۔یہ سب اتفاق کی باتیں ہیں۔کسی دن کام ہی ایسا نکل آیا۔جس میں کھانا نہ کھایا گیا۔یہ کہہ کر اس سے عذر معذرت کر کے معافی مانگی اور عزت کے ساتھ رخصت کر کے چغلخور کو خوب شرمندہ کیا۔

بچو!کبھی تم نے ڈپٹی نذیر احمد کا نام بھی سنا ہے؟یہ ایک بڑے پایہ کے عالم، قانون داں اور اردو کے پہلے ناول لکھنے والے تھے۔خود ان کی زندگی کی کہانی بڑی دلچسپ اور سبق آموز ہے۔

نذیر احمد ایک بہت غریب آدمی کے بیٹے تھے۔انہیں لکھنے پڑھنے کا بچپن ہی سے بڑا شوق تھا مگر ان کے باپ بیچارہ کے پاس اتنا پیسہ کہاں تھا کہ بچے کی پڑھائی کا انتظام کرتے۔اس زمانے میں آج کل کی طرح جگہ جگہ ایسے اسکول تو تھے نہیں کہ جہاں بغیر پیسے خرچ کئے غریبوں کے بچے تعلیم حاصل کر سکیں۔ان کے شوق کو دیکھ کر باپ نے انہیں ایک مولوی صاحب کے پاس چھوڑ دیا۔مولوی صاحب تھے تو بڑے قابل مگر بڑے سخت بھی تھے، اور غریب بھی۔ایک مسجد میں رہتے تھے۔وہیں بہت سارے بچوں کو اکٹھا کر کے پڑھایا کرتے۔وہ فیس کسی سے نہیں لیتے تھے۔جو امیر بچے ہوتے تھے ان کے گھروں سے مولوی صاحب اور ان کے ساتھ رہنے والے غریب بچوں کے لئے کھانا آ جایا کرتا تھا۔اس طرح نزیر احمد وہاں رہنے لگے۔ان کے سپرد یہ کام تھا کہ گھروں میں جاکر کھانا لے آیا کریں۔اس سے انہیں گھر والوں کی گھڑکیاں بھی سننی پڑتیں۔چھوٹا بڑا کام بھی کرنا پڑتا اور کبھی کبھی کام بگڑ جانے پر مار بھی کھانا پڑتی۔مگر پڑھائی کی خاطر وہ یہ سب برداشت کر لیتے۔

ایک روز کیا ہوا کہ وہ کشمیری گیٹ کی طرف سے گذر رہے تھے۔وہاں دہلی کالج کا سالانہ جلسہ ہو رہا تھا اور پاس ہونے والوں کو ڈگریاں مل رہی تھیں۔بڑی بھیڑ تھی۔نذیر احمد کا بھی جلسہ دیکھنے کو دل چاہا اور وہ بھیڑ میں گھس گئے۔مگر اتنے لوگ تھے کہ وہ دھکا کھا کر گر گئے اور بےہوش ہو گئے۔لوگ اٹھا کر پرنسپل کے دفتر میں لے گئے اور پانی کے چھینٹے وغیرہ دے کر ہوش میں لایا گیا۔جب ہوش آیا تو پرنسپل جو کہ انگریز تھا اس نے پوچھا کہ تم کون ہو اور کہاں پڑھتے ہو؟وہ بیچارے کسی اسکول میں تو پڑھتے نہ تھے۔اپنی مسجد کا نام بتا دیا اور جو کتابیں مولوی صاحب سے پڑھتے تھے وہ بتلا دیں۔کتابیں وہ تھیں جو بڑے لوگ بھی مشکل سے پڑھ اور سمجھ پائیں۔پرنسپل سمجھا یہ ایسے ہی گپ مار رہے ہیں۔اس نے انہیں آزمانے کو دو چار سوال کر ڈالے۔انہوں نے ایسے جواب دیئے کہ پرنسپل حیران رہ گیا۔اس نے پوچھا تم ہمارے کالج میں پڑھو گے۔اندھا کیا چاہے دو آنکھیں۔نذیر احمد نے فوراً ہاں کر دی مگر اپنی غریبی کا بھی حال کہہ دیا۔پرنسپل نے ان کا وظیفہ مقرر کر کے انہیں کالج میں داخلہ دے دیا۔اپنے شوق کی بدولت انہوں نے اونچی تعلیم حاصل کی اور اپنے زمانے کے مشہور ادیب، ماہر تعلیم، اور قانون داں کہلائے۔

آفتاب، ولید اور ثمینہ کے امی ابّو اتنے ہی اچھے تھے جتنا کہ سب بچوں کے امی ابّو ہوتے ہیں۔دوسرے ماں باپوں کی طرح ان کی بھی یہ ہی خواہش تھی کہ ان کے بچے خوب آرام سے زندگی گزاریں، پڑھیں لکھیں، کھیلیں کودیں اور بڑے ہو کر ایک کامیاب انسان بنیں اور اپنے ملک کی ترقی میں حصہ لیں۔

ان تینوں بچوں کی ایک خوش قسمتی یہ بھی تھی کہ ان کے ماں باپ پڑھے لکھے تھے۔پڑھائی لکھائی انسان کو زیادہ سمجھ بوجھ اور عقل عطا کرتی ہے۔ان کے ابّو ثاقب صاحب ایک کمپنی میں کام کرتے تھے۔ان کی تنخواہ بہت اچھی تھی اور انہوں نے اپنے بچوں کو اچھے اسکولوں میں داخلہ دلوا رکھا تھا۔ان کی خواہش تھی کہ وہ خوب تعلیم حاصل کریں۔

ثاقب صاحب گھر کے کاموں میں اپنی بیوی تسلیمہ کا ہاتھ بٹانے میں کوئی شرم یا جھجک محسوس نہیں کرتے تھے۔تسلیمہ اگر کپڑے دھو رہی ہوتی تو وہ اس کام میں بھی اس کا ہاتھ بٹاتے تھے۔اس کے علاوہ وہ گھر کی صفائی ستھرائی میں بھی لگے رہتے تھے۔انھیں یہ فکر بھی رہتی تھی کہ بچوں نے اسکول کا کام کیا ہے یا نہیں۔

رات کو سونے سے پہلے وہ اپنے تینوں بچوں کو ساتھ لے کر گھر کا ایک چکر لگاتے تھے جس سے یہ اطمینان ہو جاتا تھا کہ کھڑکی دروازوں کی کنڈیاں ٹھیک سے بند ہیں یا نہیں۔وہ چاہتے تو یہ کام خود اکیلے بھی کر سکتے تھے مگر ان تینوں کو ساتھ رکھنے کا یہ مقصد ہوتا تھا کہ ان میں بھی احساس ذمہ داری پیدا ہوجائے اور اپنی آئندہ زندگی میں وہ اس طرح کی چیزوں کا خود ہی دھیان رکھیں۔

ان کی ان عادتوں کا بچوں نے بھی گہرا اثر لیا تھا۔ان کی سمجھ میں یہ بات اچھی طرح آگئی تھی کہ گھر کے کسی کام کو کرنے میں کوئی شرم نہیں ہونی چاہیے۔جب وہ لوگ اپنے اسکول کے کام سے فارغ ہوجاتے تو ان کی یہ ہی کوشش ہوتی تھی کہ گھر کے کاموں میں اپنی امی کا ہاتھ بٹائیں۔ان کی اس عادت سے ان کی امی کی بہت مدد ہوجاتی تھی۔ان کو وہ تھکن بھی نہیں ہوتی تھی جو ان بچوں کی امیوں کو ہوجاتی ہے جو گھر کے کسی کام میں ہاتھ نہیں لگاتے اور ان کی امیوں کو اکیلے ہی سارے کام کرنا پڑتے ہیں۔

ثاقب صاحب کے تینوں بچوں میں یہ عادت بھی تھی کہ کھانے کے بعد اپنے اپنے برتن خود دھو کر ان کو قرینے سے ان کی جگہ پر رکھتے تھے۔یہ سب انہوں نے اپنے ابّو کو دیکھ کر سیکھا تھا۔

ثاقب صاحب گھر میں سب کے دوست بن کر رہتے تھے۔ان کی اس عادت نے ان کے بچوں میں ایک خود اعتمادی پیدا کر دی تھی۔

بارش ہوتی تو وہ بچوں کے ساتھ کاغذ کی ناؤ بنا بنا کر بہتے پانی میں تیراتے۔کنچوں کا موسم آتا تو لان میں پِل بنا کر بچوں کے ساتھ رنگ برنگی کانچ کی گولیوں سے کھیلتے۔ان کی بیٹی ثمینہ کو رسی کودنے کا شوق تھا جیسا کہ اس عمر کی دوسری تمام لڑکیوں کو ہوتا ہے۔وہ اس کے ساتھ اس کھیل میں بھی شریک ہوجایا کرتے تھے۔ایک دفعہ تو انہوں نے درخت کی لکڑیوں سے ایک چھوٹا سا گلی ڈنڈا بھی بنایا تھا اور بچوں کو بتایا تھا کہ اپنے بچپن میں وہ دوستوں کے ساتھ کیسے گلی ڈنڈا کھیلا کرتے تھے۔انھیں بچوں کے ساتھ گھل مل کر رہنے میں کسی قسم کی کوئی جھجک یا پریشانی محسوس نہیں ہوتی تھی۔

ان کی بیوی تسلیمہ بھی بچوں کے ساتھ بہت اچھی طرح سے پیش آتی تھی جس کی وجہ سے بچے اس سے اپنے دل کی ہر بات کہہ لیا کرتے تھے۔بچے جب ہر اچھی بری بات اپنی ماں سے کہہ دیتے ہیں تو یہ عادت ان کے اپنے لیے بھی بہت مفید ثابت ہوتی ہے۔ماں جہاں ضروری سمجھتی ہے انھیں نصیحت بھی کر دیتی ہے اور ان کی اچھی باتوں پر شاباش بھی دیتی ہے۔اس سے بچوں میں اچھی بری باتوں میں تمیز کرنے کی صلاحیت پیدا ہوتی ہے اور یہ چیز ان کی تربیت میں بہت کام آتی ہے۔اس طرح کے دوستانہ ماحول میں زندگی گزارنا بہت اچھا ہوتا ہے۔اس سے گھر میں اتفاق، ایثار اور محبت برقرار رہتی ہے۔

ایک روز چھٹی والے دن ثاقب صاحب تسلیمہ کے ساتھ ڈرائنگ روم میں بیٹھے ہوئے تھے۔ان کے ہاتھ میں اخبار تھا مگر وہ اسے پڑھ نہیں رہے تھے، بلکہ اسے ہاتھ میں لیے کچھ سوچ رہے تھے۔تسلیمہ دوپہر کو پکانے کے لیے سبزی کاٹنے ان کے پاس ہی بیٹھ گئی تھی۔

اچانک ثاقب صاحب نے کہا۔بیگم۔میرے ذہن میں ایک بات آئی ہے۔میرا یہ خیال ہے کہ بچے مجھ سے زیادہ تم سے محبّت کرتے ہیں اور تم سے زیادہ قریب ہیں۔

ان کی بات سن کر تسلیمہ ہنس پڑی۔یہ آپ نے کیسے سوچ لیا؟پتہ ہے جب آپ آفس گئے ہوئے ہوتے ہیں تو سب آپ کو ہی یاد کرتے ہیں۔مجھے تو کوئی پوچھتا بھی نہیں ہے۔

یہ تو خیر تم میرا دل رکھنے کے لیے کہہ رہی ہو۔مگر حقیقت وہ ہی ہے جو میں بیان کر رہا ہوں۔ثاقب صاحب نے کہا۔

وہم کا علاج تو حکیم لقمان کے پاس بھی نہیں تھا۔تسلیمہ نے بات ختم کرنے کی غرض سے کہا۔

وہم تو ایک ذہنی بیماری ہوتی ہے۔میں اس کی بات نہیں کررہا۔میں تو ایک حقیقت بیان کر رہا ہوں اور اس کا علاج میرے پاس ہے۔

اس علاج کا ذرا مجھے بھی تو پتہ چلے۔تسلیمہ نے دلچسپی سے پوچھا۔

ثاقب صاحب نے ادھر ادھر دیکھ کر دھیرے سے کہا۔ہم اس کے لیے بچوں سے ووٹ ڈلوا لیتے ہیں۔خفیہ رائے شماری ہوگی۔پتہ چل جائے گا کہ بچے تم سے زیادہ محبّت کرتے ہیں یا مجھ سے۔ان کی نظروں میں زیادہ اچھا کون ہے میں یا تم۔مگر دیکھو جب تک ساری تیاری مکمل نہ ہوجائے، یہ بات بچوں کو پتہ نہیں چلنی چاہیے۔

ٹھیک ہے۔میں کھانا پکا لوں۔کھانا کھا کر ہم رائے شماری کر والیں گے۔آپ کی غلط فہمی بھی دور ہوجائے گی۔اور یہ بات بھی ثابت ہوجائے گی کہ آج کل کے بچے ماں کو تو کچھ سمجھتے ہی نہیں ہیں، ان کے باپ ہی ان کے لیے سب کچھ ہوتے ہیں۔تسلیمہ نے اٹھتے ہوئے کہا۔

ثاقب صاحب خاموشی سے گھر کے اوپر والے پورشن میں جا کر ایک کمرے میں ووٹنگ کا انتظام کرنے میں مصروف ہوگئے۔

بچے باہر برآمدے سے کھیل کر گھر میں آئے تو انھیں کئی پراسرار باتیں محسوس ہوئیں۔امی خاموشی سے کام میں لگی ہوئی تھیں انھیں دیکھ کر بھی انہوں نے کوئی بات نہیں کی۔ابو بھی کہیں نظر نہیں آ رہے تھے۔ان کی تلاش میں وہ اوپر گئے تو انھیں دیکھ کر ابّو نے کہا تم سب نیچے ہی رہو میں کچھ کام کر رہا ہوں۔

بچے سوچ میں پڑ گئے اور آنکھوں ہی آنکھوں میں ایک دوسرے سے کہا کہ ضرور کوئی خاص بات ہوئی ہے۔وہ چونکہ اچھے بچے تھے اس لیے انہوں نے زیادہ کرید مناسب نہیں سمجھی اور خاموشی سے ڈرائنگ روم میں بیٹھ کر ٹی وی پر کارٹون دیکھنے لگے۔

کھانا بڑی خاموشی سے کھایا گیا۔حالانکہ تسلیمہ نے سبزی پکائی تھی مگر کھانا کھاتے ہوئے کسی بچے نے ناک بھوں نہیں چڑھائی۔کھانے کے بعد ثاقب صاحب نے کہا۔

بچو۔ہمارے سامنے ایک اہم سوال کھڑا ہوگیا ہے۔اگر ہم اس سوال کا جواب تم لوگوں سے زبانی پوچھیں گے تو تم لوگ گڑ بڑا جاؤ گے اور حقیقت بیان کرنے سے گھبراؤ گے۔اس لیے ہم نے اس سلسلے میں خفیہ رائے شماری کروانے کا فیصلہ کیا ہے۔

ویری گڈ۔آفتاب نے کہا۔کھیل تو دلچسپ معلوم دیتا ہے۔رائے شماری کے بارے میں تو میں یہ جانتا ہوں کہ اس میں ووٹ ڈالے جاتے ہیں، جیسا کہ الیکشن کے وقت ہوتا ہے۔کیا ہمیں ووٹ ڈالنا پڑیں گے اور کیا آپ اور امی بھی اس رائے شماری میں حصہ لیں گے؟۔

نہیں۔ہم تو منتظمین میں سے ہونگے۔ووٹ تم تینوں ہی ڈالو گے۔ہم ابھی اوپر کمرے میں چلیں گے۔تمہیں تمھاری امی ایک ایک پرچی دیں گی۔اس پرچی میں دو خانے بنے ہوئے ہیں۔ایک خانے میں امی لکھا ہوا ہے دوسرے میں ابو۔اگر تم امی کو زیادہ پسند کرتے ہو تو ان کے خانے میں اپنے انگوٹھے کا نشان لگادینا اور اور تمہیں ابو زیادہ پسند ہوں تو ان کے خانے میں۔ویسے تو ووٹوں پر اسٹیمپ لگانا پڑتی ہے مگر اتنی جلدی ہم اس کا انتظام نہیں کرسکے۔ثاقب صاحب نے معذرت خواہانہ انداز میں کہا۔

بچوں کو یہ ایک دلچسپ کھیل لگا تھا۔وہ پرجوش نظر آنے لگے۔ان کے ابو نے کہا۔ایک اور بات کا بھی دھیان رہے کہ تم لوگ اس سلسلے میں ایک دوسرے سے کوئی بات نہیں کرو گے۔یہ چیز تمہارے اپنے فیصلے پر اثر انداز ہو سکتی ہے۔

تینوں بچوں نے اس کی حامی بھرلی اور اس کا ثبوت یوں دیا کہ اس ووٹنگ کے بارے میں ایک دوسرے سے کوئی بات نہیں کی۔

تھوڑی دیر بعد وہ لوگ اوپری منزل پر پہنچے۔کمرے کے باہر تین کرسیاں رکھی ہوئی تھیں۔تینوں بچے ایک ایک کرسی پر بیٹھ گئے۔اندر کمرے میں ان کی امی ایک میز کے سامنے کرسی پر بیٹھی تھیں اور خوش اخلاقی سے مسکرا رہی تھیں۔

ولید نے کرسی پر بیٹھے بیٹھے کمرے میں جھانکا اور شرارت سے بولا۔امی آج پہلی مرتبہ آپ کو اتنے پیار سے مسکراتے ہوئے دیکھا ہے۔

اس کی امی بھی اسی کے انداز میں بولیں۔غلط فہمی میں مبتلا مت ہوجانا۔جس سیٹ پر میں بیٹھی ہوں اس کا تقاضہ ہی یہ ہے کہ میں زیادہ سے زیادہ خوش اخلاق نظر آؤں۔

ثمینہ نے اٹھ کر کمرے کے اندر جھانکا۔ایک کونے میں ایک میز رکھی تھی اور ایک کپڑے کی چادر تان کر اس کے گرد ایک آڑ سی بنا دی گئی تھی۔اس میز پر اسی کی ٹین کی ڈھکن والی گولک رکھی تھی۔اس گولک میں انھیں ووٹ ڈالنا تھا۔گولک کے قریب ایک اسٹیمپ پیڈ رکھا تھا تاکہ بچے اس پر انگوٹھا رکھ کر اس کی سیاہی کی مدد سے ووٹ پر نشان لگا سکیں۔

انتظامات بہت اچھے تھے۔ایک رجسٹر میں ان تینوں کے نام لکھے ہوئے تھے۔اپنے اپنے ناموں کے آگے انہوں نے اپنے انگوٹھے کے نشانات لگائے۔ان کی امی نے انھیں ووٹ کی پرچی دی۔جنہیں لے کر باری باری وہ کونے میں رکھی ہوئی میز کے قریب آئے اور ان پر انگوٹھے کے نشانات لگا کر میز پر رکھی گولک میں ڈال دیا۔

جب تمام ووٹ کاسٹ ہوگئے تو ان کے ابو نے گولک اٹھا کر کھولا اور تینوں پرچیاں نکال کر اپنی بیگم کے حوالے کردیں اور بولے۔یہ شاید دنیا کا پہلا انتخاب ہے جس میں ہنڈریڈ پرسنٹ ووٹروں نے اپنا ووٹ ڈالا ہے۔جمہوریت کی جڑیں مضبوط ہوتی نظر آ رہی ہیں۔

میں تو بہت ہی سنسنی خیزی محسوس کر رہی ہوں۔بچوں نے ہم دونوں میں سے جانے کس کو پسند کیا ہوگا اور کس کو ناپسند۔میں تو ان کے ساتھ بہت اچھے طریقے سے رہتی تھی۔

میری بھی کچھ ایسی ہی حالت ہے۔میں نے بھی بہت غور کیا تھا اور اس نتیجے پر پہنچا ہوں کہ میرا بھی رویہ بچوں کے ساتھ ٹھیک ٹھاک ہی رہا ہے۔ان کے ابو نے کہا۔

اس دوران تسلیمہ تینوں پرچیوں کی تہیں کھول چکی تھی۔انہوں نے پرچیوں پر نظر ڈالی تو حیران رہ گئے۔تینوں بچوں نے دونوں خانوں میں اپنے اپنے انگوٹھوں کے نشانات لگا رکھے تھے، امی والے خانے میں بھی اور ابو والے خانے میں بھی۔

لو بھئی۔یہ تو سارے ووٹ ضائع ہوگئے۔نشان تو صرف ایک خانے میں لگانا تھا۔ثاقب صاحب نے سر کھجاتے ہوئے اپنی بیگم کی طرف دیکھا۔

ووٹ ضائع ہوتے ہوں تو ہوں، ہمیں اس کی کوئی پرواہ نہیں۔ہمارے لیے تو جتنے اچھے ہمارے ابو ہیں، اتنی ہی اچھی ہماری امی بھی ہیں اور جتنی اچھی ہماری امی ہیں، اتنے ہی اچھے ہمارے ابو ہیں۔ثمینہ نے محبّت سے اپنے ابو کے گلے میں بانہیں ڈالتے ہوئے کہا۔

ایسے ہی خیالات میرے اور ولید کے بھی ہیں۔آفتاب نے کہا۔

میں تو بہت ہی شکر کر رہی ہوں کہ بچے ہم دونوں ہی سے بہت پیار کرتے ہیں۔ان کی نظروں میں ہم دونوں ہی بہت اچھے ہیں۔میں تو یہ کوشش بھی کروں گی کہ آئندہ ان کے ساتھ اور بھی بہتر طریقے سے رہا کروں۔تسلیمہ خوش ہو کر بولی۔

تاکہ اگلے انتخاب میں جیت جاؤ۔ثاقب صاحب نے ہنس کر کہا۔ویسے ہم دونوں کو اچھا بنانے میں ان بچوں کا بھی بہت بڑا ہاتھ ہے۔یہ خوب دل لگا کر پڑھتے ہیں۔گھر کے چھوٹے موٹے کاموں میں تمہارا ہاتھ بٹاتے ہیں۔اپنے اسکول اور محلے میں اپنے ساتھیوں کے ساتھ پیار محبّت سے رہتے ہیں، ان سے لڑتے جھگڑتے نہیں ہیں۔ان تمام باتوں کی وجہ سے ہمارا دل بھی خوش ہوتا ہے۔ماں باپ خوش ہوں تو وہ نہ صرف اپنے بچوں کے لیے دعائیں کرتے ہیں بلکہ ان سے ڈانت ڈپٹ بھی نہیں کرتے، کوئی سزا دینا تو دور کی بات ہے۔

ولید نے کہا۔ابو ہم آپ دونوں کی اس جیت کے پر مسرت موقعہ پر یہ وعدہ بھی کرتے ہیں کہ آئندہ بھی ہمیشہ وہ کام کریں گے جن سے آپ خوش ہوں۔

ہمیں تم لوگوں سے یہ ہی امید ہے۔تسلیمہ نے کہا اور تینوں بچوں کو پیار سے لپٹا لیا۔

ایک بادشاہ کسی جنگل میں اکیلا جا رہا تھا کہ اچانک اسے شیر نے آ لیا۔مگر اتفاق سے کوئی کسان بھی اسی وقت آ نکلا۔جس کے ایک ہاتھ میں تو ٹیڑھی ترچھی لکڑی تھی اور دوسرے میں درانتی۔

شیر بادشاہ پر حملہ کرنے ہی کو تھا کہ کسان نے پھرتی سے ٹیڑھی لکڑی اس کے گلے میں دے کر ہاتھ کی درانتی سے پیٹ چاک کر دیا۔جس سے بادشاہ کی جان بچ گئی۔اور شیر مارا گیا۔

بادشاہ نے کسان کو اس امداد کے صلے میں گاؤں کی نمبرداری کے ساتھ بہت سی زمین بھی عطا فرما دی اور کہا کہ ہر ایک تہوار کے موقع پر ہمارے یہاں دوستوں، رشتہ داروں کی جو خاص دعوت ہوتی ہے اس میں تم بھی آیا کرو۔کہ تم بھی اب میرے سچے دوست ہو۔

تھوڑے دنوں میں بادشاہ کے یہاں دعوت ہوئی تو کسان بھی آیا۔مگر اول تو اس کے کپڑے موٹے جھوٹے تھے۔دوسرے بادشاہوں کے پاس اٹھنے بیٹھنے کا ادب و سلیقہ بھی نہ جانتا تھا۔اس سے کئی غلطیاں ہوئیں۔کھانا آیا تو یہ بادشاہ کے ساتھ ہی کھانے کو بیٹھ گیا۔

بادشاہ نے ناراض ہو کر کہا۔تم بڑے گنوار آدمی ہو۔چھوٹے بڑے کی تمیز نہیں کر سکتے۔بہتر یہی ہے کہ اسی وقت اٹھ جاؤ۔

کسان شرمندہ ہو کر چلا آیا اور کئی سال تک بادشاہ کے پاس نہ گیا۔

ایک دن بادشاہ گاڑی پر سوار ایک تنگ پل پر جا رہا تھا کہ ایک طرف سے گاڑی کا پہیہ نکل گیا اور اگر اسی وقت سہارا دے کر اس کی اونچائی دوسرے پہیے کے برابر نہ کر دی جاتی تو ضرور تھا کہ بادشاہ دریا میں گر جاتا۔

حسن اتفاق کہو یا تقدیر کہ یہی کسان اس وقت بھی وہاں موجود تھا۔اس نے پہیہ نکلتے ہی گاڑی کو اپنے بازو پر سنبھال کر گرنے سے بچا لیا۔

بادشاہ کسان کی اس دوبارہ خدمت سے اس قدر خوشنود ہوا کہ اپنے ساتھ لے جا کر کئی دن مہمان رکھا اور چلتے وقت بہت سا انعام دے کر ہمیشہ آنے کی تاکید کر دی۔

کسان نے کہا۔بادشاہ سلامت!میں نے دو دفعہ حضور کی جان بچائی ہے۔اب حضور بھی ایک میرا کہا مان لیں کہ میری پیشانی میں درد ہے اور اس کا حکمی علاج یہ ہے کہ آپ ایک تلوار کا ہاتھ مار دیں۔اس میں اگر ہڈی بھی ٹوٹ جائے تو کوئی خوف نہیں۔میں چند دن میں اچھا ہو جاؤں گا مگر یہ درد جاتا رہے گا۔

بادشاہ پہلے تو ہرگز مانتا نہ تھا۔مگر کسان کے سخت اصرار کرنے اور زور دینے پر آخر اس نے تلوار کا ہاتھ مار ہی دیا جس سے ایک انچ گہرا زخم پڑ گیا۔

کسان زخم کھا کر گھر کو چلا گیا اور چند روز میں معمولی علاج سے زخم بھی اچھا ہو مگر جب کچھ دن بعد بادشاہ نے اسے اپنے پاس بلا کر حال پوچھا تو کسان نے عرض کی۔بادشاہ سلامت!حضور فرما لیں کہ خدا کے فضل سے تلوار کے زخم کا اب نشان تک نہیں رہا مگر پہلی دعوت میں حضور کے بدتمیز، گنوار کہنے اور نکال دینے کا زخم اب تک میرے دل پر ویسے کا ویسا ہرا ہے۔

یہ سن کر بادشاہ نے گردن جھکا لی۔اور کہا۔بے شک تم سچے ہو۔میں ہی غلطی سے داناؤں کے اس قول کو بھول گیا تھا کہ تلوار کا زخم بھر جاتا ہے مگر زبان کا نہیں بھرتا۔

کسی چھوٹی سی بستی میں کوئی بڑھیا رہتی تھی۔اس کے آگے پیچھے ایک لڑکی کے سوا کوئی دوسرا نہ تھا۔بڑھیا نے لاڈ پیار میں اسے ایسا اٹھایا تھا کہ وہ اپنوں کو خاطر میں لاتی نہ غیروں کو۔زبان دراز۔کلے کار۔پھوہڑ کام چور۔ماں کے جھونٹے نوچنے کو تیار مگر مال تھی کہ داری صدقے جاتی۔اس کے نخرے اٹھاتی۔

بڑھیا نے اپنی مرنے والی بہن کی لڑکی کو بھی اپنے پاس رکھ لیا تھا بےچاری بےگھر بے بسی۔سارے دن خالہ کی خدمت میں لگی رہتی۔بہن کے نکتوڑے اٹھاتی جب کہیں روکھی سوکھی میسر آتی۔غریب بونڈیوں کی طرح صبح سے شام تک ٹخر ٹخر کرتی۔اپنی ننھی سی جان کو مارتی۔لیکن کیا مجال جو کبھی خالہ نے اس کے سر پر ہاتھ پھیرا ہو یا بہن نے میٹھی زبان سے کوئی بات کی ہو۔جب دیکھا ماں بیٹیوں کو غراتے۔مثل تو یہ مشہور ہے کہ ماں مرے اور موسی جئے۔ہوتی ہوں گی ماں سے زیادہ چاہنے والی خالائیں بھی۔اس کے نصیب سے تو بڑھیا جلادنی تھی۔عید بقرعید کو بھی بےچاری اچھے کھانے اپنے کپڑوں کے لئے ترستی کی ترستی ہی رہ جاتی۔اس برے برتاؤ پر شاباش ہے اس لڑکی کو کہ ایک دن بھی اس نے کسی سے شکایت نہیں کہ۔نہ کام کاج سے جی چرایا۔جس حال میں خالہ رکھتی رہتی اور ہنسی خوشی کے ساتھ وقت گزارتی۔

بڑی بی اگر اندھی تھیں یا ان کے دل سے ترس اٹھ گیا تھا۔تو دوسرے تو اندھے نہ تھے۔دنوں لڑکیوں کا رنگ ڈھنگ سب کے سامنے تھا۔پاس پڑوس والیاں دیکھتیں اور جلتیں مگر کیا کر سکتی تھیں۔ایک تو پرائی آگ میں پڑے کون؟دوسرے بڑھیا چلتی ہوا سے لڑنے والی۔بدمزاج۔ٹری۔حق ناحق الٹی سیدھی بکنے لگے۔اچھی کہو بری سمجھے۔جھاڑ کا کانٹا ہو کر لپٹ جائے۔پڑوسنوں کا اور تو کیا بس چلتا۔بڑھیا اپنے گھر کی مالک تھی۔ایک اس کی بیٹی دوسری بھانجی۔ہاں انہوں نے اپنے دل کے جلے پھپولے پھوڑنے کو دونوں لڑکیوں کے نام رکھ دئے۔جب آپس میں ذکر آتا تو بڑھیا کی چاہیتی کو تتیا کہیں کہ ہر وقت بھن بھن ذرا چھیڑا اور کاٹا۔دوسری کو گؤ کہ نگوڑی پٹتی ہے برا بھلا سنتی ہے اور کان تک نہیں ہلاتی۔

وہ جو مثل ہے کہ نکلی ہونٹوں اور چڑھی کوٹھوں۔بستی ہی کونسی لمبی چوڑی تھی۔دونوں لڑکیوں کے یہ نام سب کو یاد ہوگئے۔جہاں ذکر آتا بڑھیا کو تتیا اور بھانجی کو گؤ کہتے۔ایک دن کہیں جھلو خانم کے کانوں میں بھی بھنک پڑ گئی۔وہ آئے تو جائے کہاں۔پڑوسنوں پر تو دل ہی دل میں خوب برسی کہ جاتی کہاں ہیں میرا موقع آنے دو۔ایسی پھلجھڑی چھوڑوں گا کہ گاؤں بھر میں ناچتی پھریں۔تیتئے ہی نہ لگادوں تو بات ہی کیا۔ہاں غریب بھانجی کہ کمبختی آ گئی۔کہاوت سنی ہوگی کہ،

کمہار پر بس نہ چلا تو گدھیا کے کان امیٹھے۔

جب ہوتا اسے گود گود کر کھائے جاتی کہ ہاں یہ گؤ ہے اور میری بچی تتیا؟خدا کرے کہنے والوں کی زبان میں تتیے ہی کاٹیں۔کیوں ری تو گؤ ہے؟یہ سارے کو تک تیرے ہی ہیں۔میں سب جانتی ہوں۔ارے تیرے کہیں اس نے ڈنگ مارا ہوگا؟نہ جانے میرے گھر میں سوکن بن کر کہاں سے آ مری۔یہ جیسی مسمسی ہے اسے کوئی نہیں جانتا۔

اس طرح روز بڑھیا بکا کرتی اور لڑکی شامت کی ماری کو سننا پڑتا۔سننے کے سوا اسے چارہ ہی کیا تھا۔خدا کسی کو کسی کے بس میں نہ ڈالے۔ایک دن بستی کے باہر کوئی میلہ تھا۔بڑھیا کی لاڈلی اچھے کپڑے پہن مٹکتی اتراتی اپنی سہیلیوں کے ساتھ میلہ دیکھنے چلی۔گؤ بھی آخر لڑکی ہی تھی۔ایک ایک کا مونہہ دیکھنے لگی۔ہمسائی اوپر سے جھانک رہی تھیں۔انہوں نے کہا، بوا اس بچی کو بھی بھیج دو۔اس کا دل بھی خوش ہو جائےگا۔دیکھنا بے چاری کیسی چپ چاپ کھڑی ہے۔

بڑی بی جھلا کر بولیں، یہ میلہ میں جانے کے قابل ہے۔سر جھاڑ مونہہ پھاڑ۔نہ ڈھنگ کے کپڑے نہ کہیں جانے کا سلیقہ۔دوسرے گھر کا کام کون کرےگا۔اس کی لونڈیاں بیٹھی ہیں جو کام کرنے آئیں گی۔اور لڑکی سے چلا کر کہنے لگی، چل گھڑا اٹھا اور کنوئیں پر سے پانی لا۔

اس غریب لڑکی نے گھڑا اٹھایا اور آنکھوں میں آنسو ڈبڈبائے کنوئیں پر گئی، پانی بھرا اور درخت کی چھاؤں میں پہنچی کہ ذرا دل ٹھہر جائے تو گھر چلوں۔رات دن کی مصیبت پر اسے رونا آ گیا۔اتنے میں پیچھے سے اس کو ایک آواز سنائی دی۔اس نے جھٹ پلو سے آنسو پوچھ کر گردن اونچی کی تو دیکھا ایک بڑھیا کھڑی ہے۔بڑھیا نے گڑ گڑاکر لڑکی سے کہا، بیٹی پیاسی ہوں ذرا سا پانی پلا دے۔لڑکی نے خوشی خوشی بڑھیا کو پانی پلا دیا۔

پانی پی کر بڑھیا نے لڑکی کو دعائیں دیں اور بولی، تم بڑی اچھی لڑکی ہو۔میں تمہارے ساتھ ایسا سلوک کرتی ہوں کہ ساری عمر یاد کروگی۔لو آج سے جب تم بات کروگی تمہارے مونہہ سے موتی جھڑیں گے۔یہ کہتے کہتے بڑھیا لڑکی کی آنکھوں کے آگے سے غائب ہو گئی۔اصل میں وہ بڑھیا جل پری تھی۔

جل پری تو چلی گئی اور لڑکی بھی اپنا گھڑا سر پر رکھ اپنے گھر کے طرف روانہ ہوئی۔لیکن اب اسے یہ فکر ہوا کہ یہ بڑھیا کون تھی اور اس نے کیا کہا؟میں اس کا مطلب نہیں سمجھی۔

گھر پہنچی تو خالہ نے بےچاری کی خواب خبر لی، اب تک کہاں رہی تیرا کام کرنے کو دل نہیں چاہتا تو کہیں اور چلی جا۔

لڑکی دبی زبان سے بولی، خالہ جی اب ایسا نہیں ہوگا۔ایک بڑھیا کو پانی پلانے لگی تھی۔

لڑکی کا مونہہ سے بات کرنا تھا کہ آنگن میں موتی بکھر گئے۔جل پری کا کہنا سچ ہوا۔بڑھیا نے جو چمکتے ہوئے موتی دیکھے تو دیوانوں کی طرح جھپٹی اور موتی چننے لگی۔موتی سمیٹ چکی تو بڑے پیار سے بولی، چندا!یہ کہاں سے لائی؟

لڑکی نے کہا، خالہ جی لائی تو کہیں سے بھی نہیں، میرے مونہہ سے جھڑے ہیں۔

بڑھیا ہنس کر بولی، چل جھوٹی۔مونہہ سے بھی موتی جھڑا کرتے ہیں۔ایک واری سچ بتا ضرور تجھے کوئی خزانہ ملا ہے۔

نہیں خالہ اللہ جانے میرے مونہہ سے جھڑے ہیں۔ایک بڑھیا کنوئیں پر ملی تھی۔اسے میں نے پانی پلایا۔اس نے مجھے دعا دی کہ جب تو بات کرےگی تیرے مونہہ سے موتی جھڑیں گے۔لڑکی نے جواب دیا۔وہ ضرور کوئی پری تھی مگر بیٹی اب تو دو چار دن پانی بھرنے نہ جائیو پریوں کا کیا بھروسہ۔آج مہربان ہیں تو کل قہرمان۔تجھے کہیں کنوئیں میں نہ لے جائیں۔بڑی بی بڑی تیز تھیں۔بھانجی سے تو ظاہر میں یہ باتیں بنائیں لیکن دل میں کھول ہی تو گئی کہ پری نے میری بچی کو موتیا کھان نہ بنایا۔بیٹی میلے میں سے آئی تو اسے خوب پٹیاں پڑھائیں اور بڑی مشکل سے دوسرے دن اس کو کنوئیں پر پانی بھرنے کے لئے بھیجا۔

تتیا مرچ اول تو گئی۔بڑے نخروں سے پھر کنوئیں پر ڈول کو جھٹکتی پٹکتی رہی۔جھینک پیٹ کر گھڑا بھرا اور درخت کے نیچے جا بیٹھی۔بیٹھی ہی تھی کہ جل پری کبھ نکلی ہوئی بڑھیا کے روپ میں اس کے بھی پاس آئی۔بولی، بیٹی!ذرا سا پانی تو پلا دے۔کب سے پیاسی مر رہی ہوں۔

بڑھیا کی لڑکی ویسے ہی جلاتن۔پھر جل پری نے ایسی گھناؤنی صورت بنا رکھی تھی کہ دیکھے سے نفرت ہو۔گھرک کر بولی، چل چل، میں نے کوئی پیاؤ لگا رکھی ہے۔

جل پری گھگھیاکر بولی، پلا دے بیٹی ثواب ہوگا۔

لڑکی نے جواب دیا، جاتی ہے یا پتھر ماروں۔

اری میں بہت پیاسی ہوں۔

میری جوتی سے۔پیاسی ہے تو کنوئیں میں ڈوب جا۔لڑکی نے تیزی سے جواب دیا۔

جل پری کو پانی کی کیا ضرورت تھی اسے تو اس بھیس میں اپنا کرشمہ دکھانا تھا۔غصے میں ہو کر بولی، بدتمیز لڑکی جاتی کہاں ہے۔اتنی آپے سے باہر ہو گئی۔میں بھی تجھے وہ مزہ چکھاتی ہوں کہ یاد رکھے جا میں نے کہہ دیا کہ آج سے جب تو بات کرےگی تیرے مونہہ سے مینڈک پھدک پھدک کر باہر آئیں گے۔

لڑکی کو اس بات پر غصہ تو بہت آیا۔جوتی اٹھا مارنے کو کھڑی ہوئی لیکن پری کب ٹھہرنے والی تھی وہ بددعا دیتے ہی غائب ہو گئی۔لڑکی دیر تک دانت پیستی رہی۔پری کا بھی اسے انتظار تھا۔دوپہر ہونے آئی اور پری وری کوئی نہیں دکھائی دی تو یہ دل ہی دل میں بڑبڑاتی اپنے گھر روانہ ہوئی۔

ماں اپنی چہیتی بیٹی کے انتظار میں دروازے کی طرف ٹکٹکی لگائے بیٹھی تھی۔دیکھتے ہی پوچھا، کہو بیٹی پری ملی اس نے تجھے کیا دیا۔

لڑکی جلی بھنی تو پہلے ہی چلی آرہی تھی ترق کر جواب دیا، چولہے میں جائے تمہاری پری۔نگوڑی میری تو گردن بھی ٹوٹ گئی۔

آخر کیا ہوا؟پری آج نہیں آئی؟ماں نے پوچھا۔

میسی پری؟وہاں تو ایک پگلی سی بڑھیا نجانے کہاں سے آن مری تھی۔لڑکی نے جل کر جواب دیا۔

لڑکی جب بات کرتی اس کے مونہہ سے مینڈکیاں نکل کر زمین پر بھدکنے لگتیں۔پہلے تو بڑھیا نے اپنی دھن میں دیکھا نہیں۔لیکن جب ایک مینڈکی اس کی گود میں جاکر اچھلنے لگی تو وہ اچھل پڑی۔اوئی یہ مینڈکی کہاں سے آئی پھر جو دیکھتی ہے تو سارے صحن میں مینڈکیاں ہی مینڈکیاں کودتی پھر رہی ہیں ہے ہے اری کیا گھڑے میں بھر لائی ہے۔

اسی پچھل پائی بڑھیا نے کوسا تھا کہ تیرے مونہہ سے مینڈکیاں برسیں گی۔بیٹی نے بسور کر جواب دیا۔

جھلسادوں اس کے مونہہ کو۔وہ پری نہیں کوئی بھتنی ہوگی۔بڑھیا بولی۔

اماں یہ سب اس کٹنی کے کرتوت ہیں۔اسے تم نے گھر میں کیوں گھسا رکھا ہے۔

اچھا اب تو تو مونہہ بند کر پڑوسنیں دیکھ لیں گی تو سارا گاؤں تماشا دیکھنے آجائے گا۔دیکھ میں اس مردار کی خبر لیتی ہوں۔

یہ کہہ کر بڑھیا نے پھکنی اٹھا، بےچاری بے قصور بھانجی کو دھننا شروع کر دیا۔کیوں ری مردار، پیاروں پیٹی۔تیرے مونہہ سے تو موتی جھڑیں اور میری بچی کے مونہہ سے مینڈکیاں۔جاتی کہاں ہے۔آج میں بھی تیری دھول جھاڑ کر رہوں گی۔

بڑھیا اپنی یتیم بھانجی پر پل پڑی۔مارنے کے بعد بھی بڑھیا کو صبر نہ آیا۔ہاتھ پکڑ گھر سے باہر نکال دیا۔لڑکی اور کہاں جاتی کنواں ہی پاس تھا۔روتی ہوئی اس درخت کے نیچے جا بیٹھی جہاں جل پری ملی تھی۔کبھی خیال کرتی کہ ڈوب مروں۔کبھی سوچتی کہ کسی اور بستی میں چلی جاؤں۔اتنے میں جل پری بھی آ گئی اور اس نے لڑکی سے پوچھا، بیٹی روتی کیوں ہے؟

لڑکی نے اپنی بپتا سنائی اور کہا، تمہاری بدولت میں گھر سے نکالی گئی ہوں

پری قہقہہ لگا کر بولی، اچھی لڑکیاں کہیں اس طرح بے آس ہو کر رویا کرتی ہیں۔جاخداتیرے دن پھیردے۔آج سے تو پھولوں کی سیج پر بادشاہی محل میں سوئےگی۔

اللہ کو نہ بگاڑتے دیر لگتی ہے نہ بناتے۔اتفاق سے ادھر تو پری نظروں سے اوجھل ہوئی اور ایک شہزادہ شکار کھیلتا پانی کی تلاش میں کنوئیں کے پاس آیا۔ڈول اٹھاتے اٹھاتے لڑکی پر نظر پڑی۔لڑکی حقیقت میں چاند کا ٹکڑا تھی۔کیسا پانی اور کیسی پیاس ڈول و دل چھوڑ لڑکی کے پاس آیا۔بات کہ تو ہا ہا ہا مونہہ سے پھول کیسے سچ مچ کے موتی جھڑتے ہیں۔اتنے میں پھر جل پری سامنے آئی۔اب وہ اور ہی شان سے آئی تھی۔شہزادہ سمجھا کہ یہ لڑکی کی ماں ہے۔اس نے پری سے لڑکی کی درخواست کی۔جل پری نے عہدوپیمان کر کے لڑکی کو شہزادے کے ساتھ کر دیا۔شہزادہ اپنے ماں باپ کا اکلوتا بیٹا تھا۔وہ لڑکی کو اپنے محل میں لے گیا۔بہو کو دیکھ کر ساس سسرے بہت خوش ہوئے۔بڑی دھوم دھام سے شادی ہوئی۔بے ماں باپ کی لاوارث لڑکی کو خدا نے اس کے صبر کا پھل دیا۔بڑھیا اور بڑھیا کی تتیا ساری عمر اپنے تیہے میں کھولتی اور مینڈکوں ہی کے چکر میں رہی۔

جب پہلی بار چھوٹی سی دو پہیوں والی سائیکل چلانا سیکھی تو میں خوف سے کانپ رہا تھا۔

بچپن کی جو روشن ترین یادیں آج بھی جگنوؤں کی طرح ذہن میں جگمگاتی ہیں۔وہ دادا پاپا کے ساتھ گزارے ہوئے لمحات ہیں۔ویسے تو پاپا اور ممی بھی بھت لاڈ کرتے تھے لیکن ممکن ہے اپنی بے پناہ مشغولیت کی وجہ سے اتنا وقت نہ دے پاتے ہوں۔دادا نے کبھی محسوس ہی نہیں ہونے دیا کہ ہم دونوں میں 75 سالوں کی خلیج (فاصلہ) ہے۔ہوم ورک کرانے کے علاوہ میرے ہر کھیل میں دادا شریک ہوتے۔کرکٹ، تیراکی، مچھلی کا شکار، باغبانی، لوڈو، کیرم کے کھیل میں دادا میرے ساتھ ہوتے۔میں جب بھی کسی کام میں ہچکچاتا یا خوف محسوس کرتا۔دادا بڑی شفقت سے کہتے میں ہوں نا!ان تین الفاظ میں ایسا جادو ایسی طاقت تھی کہ میں خود کو ہر طرح سے محفوظ سمجھتا۔

مجھے اچھی طرح یاد ہے کہ جب میں نے پہلی بار چھوٹی سی دو پہیوں والی سائیکل چلانا سیکھی تو میں خوف سے کانپ رہا تھا۔ہینڈل ڈگمگا رہا تھا۔دادا سائیکل کی گدی تھامے میرے ساتھ دوڑ رہے تھے۔وہ پھولی ہوئی سانس کے ساتھ کہہ رہے تھے۔

شاباش بیٹا!سامنے دیکھو۔گھبراؤ نہیں۔میں ہوں نا!

یہ الفاظ سنتے ہی میرا خوف جاتا رہا اور میں نے دیکھا کہ دادا بہت پیچھے کھڑے تالی بجا رہے ہیں اور سائیکل سڑک پر پھسلی اور چلی جا رہی ہے۔اسی دن میں سائیکل چلانا سیکھ چکا تھا۔

جب میرے امتحانات ہوتے تو دادا رات کو بہت جلد مجھے اپنے پاس لٹا لیتے اور میری پسندیدہ شیخ چلی کی کہانی سنا کر سلا دیتے۔اگلے دن صبح کو اپنی سائیکل پر بٹھاکر اسکول لے جاتے۔گیٹ پر مجھے چھوڑتے ہوئے اپنا مخصوص جملہ دہراتے۔

بیٹا بالکل مت گھبرانا۔میں ہوں نا!

مجھے تیرنا بھی دادا پاپا ہی نے سکھایا۔غالباً جب میں میٹرک میں تھا۔دادا میرے ساتھ تیراکی کے لباس میں کالج کے سوئمنگ پول جاتے۔تین چار دن تک دادا مجھے کنارے پر پانی کی سطح پر لیٹ کر پیر چلانے کی مشق کراتے رہے۔پھر ایک دن میرے ساتھ ٹہلتے ہوئے گہرے پانی کی طرف گئے اور باتیں کرتے کرتے مجھے کہنی سے پول میں گرا دیا۔میں نے گھبرا کر ہاتھ پائوں مارنا شروع کیے۔کچھ پانی بھی پیٹ میں گیا۔میں نے محسوس کیا کہ ایک ہاتھ میرے پیٹ کے نیچے ہے۔میں نے پھر ہاتھ پاؤں مارنے اور میری حیرت کی انتہا نہ رہی، جب میں نے محسوس کیا کہ میں بغیر کسی سہارے کے تیر رہا ہوں اور دادا بھی میرے ساتھ تیر رہے ہیں۔پول کے باہر آکر جب میں تولیے سے بدن صاف کر رہا تھا۔تو دادا نے میرے کندھے پر ہاتھ رکھ کر کہا۔

بیٹا!جو تم نے آج سیکھا یہی زندگی کی کہانی ہے۔مشکلات اور مسائل میں گھر کر جب انسان ان پر قابو پانے کے لیے جدوجہد کرتا ہے تو اندازہ ہوتا ہے کہ اللہ تعالیٰ نے ہر انسان کو بےپناہ صلاحیتوں سے نوازا ہے اور جب مشکلات میں گھر کر وہ ان صلاحیتوں کو بروئے کار لاتا ہے تو راستے خود بخود کھلتے جاتے ہیں۔جب میری عمر پندرہ سال تھی تو ایک طویل علالت کے بعد دادا کا انتقال ہوا۔مجھے ایسا محسوس ہوا جیسے کسی گھنے درخت کی چھاؤں سے اچانک چلچلاتی دھوپ میں آ گیا ہوں۔آہستہ آہستہ زندگی کا سفر طے ہوتا گیا۔جوانی کے بعد میرے سر پر بھی سفید دھوپ اتر آئی۔زندگی میں جب بھی مجھے صدموں، مشکلات، آزمائشوں نے گھیرا اور ایسا محسوس ہوا کہ میں ایک بند گلی میں کھڑا ہوں تو اچانک اپنے کاندھے پر ایک مانوس شفیق لمس کے ساتھ آواز آتی میں ہوں نا!اور پھر تاریکی چھٹ جاتی۔

اب میں بھی زندگی کی ستردہائیاں گزار چکا ہوں۔میرے پوتے ایان مجھ سے اسی طرح مانوس ہیں جیسے میں اپنے دادا سے تھا۔وہ بھی مجھے دادا پاپا ہی کہتے ہیں۔پچھلے دنوں ایک پیچیدہ آپریشن ہوا۔ایک دن پہلے تک میں بالکل نارمل محسوس کر رہا تھا۔لیکن نا جانے کیوں آپریشن سے کچھ گھنٹے پہلے میں کچھ نروس سا ہو رہا تھا۔جب مجھے اسٹریچر پر آپریشن تھیٹر کی طرف لے جایا جا رہا تھا تو میرا دل نا جانے کیوں انجانے خوف سے دھڑک رہا تھا۔اتنے میں ایان دوڑتے ہوئے آئے۔اسٹریچر کے نیچے نصب اسٹینڈپر کھڑے ہو کر میرے چہرے پر پیار کرکے کہنے لگے۔

دادا پاپا!آپ بالکل نہ گھبرائیں۔میں ہوں نا!

میں نے محسوس کیا کہ ایان کے پیچھے میرے دادا پاپا کھڑے ہیں اور مسکراتے ہوئے اثبات میں سرہلارہے ہیں۔

برسوں پہلے کی بات ہے بچو۔بھولے ناتھ نام کا ایک آدمی تھا جو ہریانہ کے ایک گاؤں میں رہتا تھا۔بھولے ناتھ اپنے نام ہی کی طرح بہت ہی بھولا، بہت ہی سیدھا سادھا آدمی تھا۔وہ جنگل سے لکڑیاں کاٹ کر لاتا تھا اور شہر جاکر ان کو بیچتاتا تھا۔یہی اس کی آمدنی کا ذریعہ تھا۔

ایک دن کیا ہوا کہ بھولے ناتھ ایک پیڑ کی ٹہنی پر بیٹھا اسے ہی اپنی کلہاڑی سے کاٹ رہا تھا کہ ادھر سے ایک برہمن گذرا۔اس کی نظر جب بھولے ناتھ پر پڑتی تو وہ چلایا۔

یہ کیا کر رہے ہو بیوقوف۔اسی ٹہنی کو کاٹ رہے ہو جس پر خود بیٹھے ہو۔

اگلے لمحے ٹہنی ٹوٹ گئی اور بھولے ناتھ نیچے گر گیا۔شکر ہے کہ زیادہ اونچائی سے نہیں گرا نہیں تو ہڈی پسلی برابر ہو جاتی۔بھولے ناتھ آہستہ آہستہ اٹھ کر کھڑا ہو گیا اور برہمن کے پاؤں پر گر کر بولا۔

آپ دھنیہ ہیں مہاراج۔آپ تو سب کچھ جانتے ہیں۔آپ نے جہاں اتنا بتا دیا وہاں یہ بھی بتا دیجئے کہ میں کب مروں گا۔؟

برہمن ہنس کر بولا۔

ارے پاگل میں کوئی جیوتشی نہیں۔میں کیسے بتا سکتا ہوں کہ تم کب مروگے۔!

بھولے ناتھ کہاں ماننے والا تھا۔وہ بھی سر ہو گیا۔برہمن کے پاؤں پکڑ کر بڑی عاجزی سے بولا۔

مہاراج بتائیے نا۔

برہمن نے اسے ڈانتے ہوئے کہا۔

ارے بھائی کیسے آدمی ہو تم۔میں کیسے بتا سکتا ہوں کہ تم کب مروگے۔

بھولے ناتھ بھی ڈھٹائی سے بولا۔

جب تک آپ مجھے نہیں بتائیں گے کہ میں کب مروں گا تب تک میں آپ کو جانے نہیں دوں گا۔

برہمن پریشان ہو اٹھا۔آخر اس آدمی سے پیچھا چھوٹے تو کیسے!اچانک اسے ایک ترکیب سوجھی۔اس نے جیب سے ایک کالا دھاگا نکالا اور یہ دھاگا بھولے ناتھ کی طرف بڑھا کر بولا۔

یہ دھاگا گلے میں ڈال لو جس دن یہ دھاگا ٹوٹ جائےگا اسی دن تم مر جاؤگے۔

بھولے ناتھ بہت خوش ہوا۔اس نے چپ پٹ دھاگا گلے میں ڈالا اور برہمن سے آشیرواد لے کر گھر کی طرف چل پڑا۔برہمن نے اطلمینان کا سانس لیا کہ اس بلا سے پیچھا چھوٹا۔

بھولے ناتھ کالے دھاگے کو جان کی طرح عزیز رکھتا تھا۔اس کی بیوی، اس کی بیوقوفی پر اندر ہی اندر کھولتی رہتی تھی۔مگر ظاہر ہونے نہیں دیتی تھی۔ایک رات اس نے چپکے سے بھولے ناتھ کے گلے میں پڑا دھاگا توڑ دیا۔

صبح جب بھولے ناتھ نیند سے جاگا تو یہ دیکھ کر اس کا اوپر کا سانس اوپر اور نیچے کا نیچے رہ گیا۔وہ دوبارہ بستر پر لیٹ گیا۔

جب دن بھی چڑھ گیا اور بھولے ناتھ بستر سے ہیں اٹھا تو اس کی بیوی کو بے حد غصہ آ گیا۔وہ ٹھنڈے پانی کی بالٹی لے کر دوڑی اور پوری بالٹی بھولے ناتھ پر انڈیلی۔بھولے ناتھ ٹس سے مس نہ ہوا۔اس کی بیوی گھبرائی۔منہ کے پاس ہاتھ لے گئی۔دیکھا سانس چل رہی ہے تو جان میں جان آ گئی۔غصے سے اسے ہلا جلا کر پوچھا۔

یہ کیا تماشہ ہے۔آخر تم اٹھتے کیوں نہیں؟

مردے بھی کبھی اٹھتے ہیں جی۔میں تو مردہ ہوں۔جلدی سے پڑوسیوں کو خبر کر دو اور میری ارتھی سجا کر مجھے شمشان گھاٹ کی طرف بھجوا دو۔

مگر تم تو ابھی زندہ ہو۔!بیوی نے کہا۔

نہیں میں زندہ نہیں ہوں۔میں تو اسی وقت مر گیا جب یہ سیاہ دھاگا ٹوٹ گیا۔جلدی سے پڑوسیوں کو بلاکر لے آؤ۔

جب بیوی نے دیکھا کہ یہ ماننے والا نہیں ہے لاکھ سمجھانے پر بھی تو اس نے چار کہاروں کو جمع کر دیا اور بھولے ناتھ کو ارتھی پر سوار کراکر شمشان کی طرف بھیج دیا۔چاروں کہار اس گاؤں کے راستوں سے واقف نہیں تھے۔ایک جگہ چوراہا آتا تھا۔ان چار راستوں میں سے کون سا راستہ شمشان کی طرف جاتا تھا۔یہ انہیں معلوم نہیں تھا۔وہ ایک دوسرے سے پوچھ ہی رہے تھے کہ بھولے ناتھ اوپر سے بول پڑا۔

یہ بیچ والا راستہ شمشان کی طرف جاتا ہے۔

چاروں کہاروں نے جب دیکھا کہ یہ آواز اوپر سے آ گئی تو وہ سمجھے کہ مردہ بھوت بن گیا۔انہیوں نے خوفزدہ ہوکر ارتھی وہیں چھوڑ دی اور سر پر پاؤں رکھ کر بھاگے۔

اب بھولے ناتھ کرے تو کیا کرے۔کون اسے شمشان گھاٹ پہنچائے یہی سوچ کر وہ واپس گھر لوٹ گیا۔اس کی بیوی نے جب اسے دیکھا تو وہ کھکھلاکر ہنس پڑی۔بھولے ناتھ غصے سے بولا۔

اس وقت میری جان پر بنی ہے اور تم کھی کھی کر رہی ہو۔

بیوی نے اسے بہت پیار سے سمجھایا کہ جو مر جاتے ہیں وہ پھر چلتے پھرتے نظر نہیں آتے۔وہ تو بےسدھ اور بےجان پڑے رہتے ہیں۔پھر چاہے کوئی انہیں چیرے، پھاڑے کاٹے انہیں کچھ فرق نہیں پڑتا، کہتے کہتے اس نے بھولے ناتھ کی بیٹھ میں سوئی چبھو دی بھولے ناتھ چیخ پڑا۔بیوی بولی۔

اب یقین آیا نا کہ تم ابھی زندہ ہو۔مر گئے ہوتے تو پھر اس طرح چیخ نہ پڑتے۔

پیارے بچو!جس پین سے آپ آج لکھتے ہیں، اس تک پہنچنے کے لیے قلم کو ایک طویل سفر طے کرنا پڑا ہے۔پرانے زمانے میں مور کے پنکھ کو قلم بنا کر بھوج پتوں پر لکھا جاتا تھا۔بھوج ایک درخت ہے، جس کا تنا چمڑی جیسی کئی جلدوں سے بنتا ہے۔اس تنے پر سے یہ پتلی پتلی جلدیں احتیاط کے ساتھ اتار لی جاتی تھیں اور ان کو ایک سائز کی پٹیوں میں کاٹ لیا جاتا تھا۔ان پٹیوں پر تیل مل دیا جاتا تھا۔جب یہ چکنی ہو جاتی تھیں تو ان کے اوپر مور کے پنکھ سے بنائے ہوئے قلم سے لکھا جاتا تھا۔لکھنے کے بعد تحریر پر سیاہی مل دی جاتی تھی تو تحریر ابھر آتی تھی اور اس کو آسانی سے پڑھا جا سکتا تھا۔مصنف جو کتاب لکھ رہا ہوتا تھا، جب اس کا ایک باب مکمل ہو جاتا تھا تو متعلقہ پٹیوں کو دھاگے (سوتر) سے باندھ دیا جاتا تھا۔اسی سے سنسکرت زبان میں باب کو سوتر کہا گیا۔جب کتاب مکمل ہو جاتی تھی تو اس کے تمام ابواب کو ایک موٹی ڈوری سے باندھ کر گانٹھ لگا دی جاتی تھی۔اس سے سنسکرت میں کتاب کو گرنتھ کہا گیا۔گرنتھ کے لفظی معنی ہیں گانٹھ۔

پھر کاغذ ایجاد ہوا۔گھاس پھوس کو کئی روز تک پانی میں بھگوکر گوندھ لیا جاتا تھا اور اس کی لوئی بنالی جاتی تھی۔اس لوئی کو دیوار پر لیپ دیا جاتا تھا۔جب یہ سوکھ جاتی تھی تو اس کو اتار کر ایک سائز میں کاٹ لیا جاتا تھا۔اس پر لکھنے کے لیے مور پنکھ کی جگہ پر سرکنڈے کا قلم استعمال کیا جانے لگا۔لکھنے کے لیے روشنائی ایجاد کی گئی۔اخروٹ کے چھلکے کو جلاکر اس میں سرسوں کا تیل ملا دیا جاتا تھا اور سیاہ روشنائی تیار ہو جاتی تھی۔اسی لیے آج تک لوگ روشنائی کو سیاہی کہتے ہیں۔سرکنڈے کے قلم میں قط لگانا بھی ایک ہنر تھا۔قلم کا قط صحیح ہو تو تحریر خوش خط ہو جاتی ہے۔پھر نب ایجاد ہو گئے۔قلم کو بار بار تراشنا اور اس میں قط لگانا پڑتا تھا۔نب کو تراشنے یا اس میں قط لگانے کی ضرورت نہیں تھی۔دونوں صورتوں میں بار بار دوات میں سے روشنائی لینا پڑتی تھی، جس کی مشقت سے بچنے کے لئے فاؤنٹین پین ایجاد کیا گیا ہے۔پلاسٹک کے اس پین میں انجکشن کی طرح روشنائی بھرلی جاتی تھی اور یہ دیر تک چلتا تھا۔اس کو بار بار دوات میں نہیں ڈبونا پڑتا تھا۔

لوگوں کو دوسرے تیسرے روز یا ہر ہفتے پین میں روشنائی بھرنا بھی مشقت کا کام ہو رہا تھا، اس لیے بال پین ایجاد کیا گیا۔اس میں روشنائی نہیں بھرنا پڑتی تھی۔گاڑھی روشنائی کی ایک پتلی سی پائپ اس کی ٹپ سے جڑی ہوتی تھی۔نب کی جگہ پر ٹپ نے آکر خوش خطی کا معاملہ ہی ختم کر دیا۔نب کئی قسم کے ہوا کرتے تھے۔ان میں قط بنے ہوئے ہوتے تھے جو مختلف تحریروں کے لیے مختلف طرح کے ہوتے تھے۔مثلاً انگریزی لکھنے کے لیے جی کا نب استعمال کیا جاتا تھا، اردو لکھنے کے لیے بیورلی کا نب استعمال کیا جاتا تھا۔اس زمانے میں مدارس میں جب امتحان لیا جاتا تھا تو طلبا کو خوش خطی کے نمبر الگ سے دیے جاتے تھے۔بال پین میں قط نہ ہونے کی وجہ سے بس لکھا جاتا ہے، تحریر کیسی ہی کیوں نہ ہو۔

قلم کی کوکھ میں سے خطاطی کا جنم ہوا۔رومن رسم خط میں چوتھی پانچویں صدی عیسوی میں خطاطی کے ذریعے بائیبل کو اور دسویں صدی میں قرآن دیدہ زیب بنانے کی غرض سے لفظوں، آیات و احادیث کو مختلف طرح کے قلموں سے لکھ کر نظر فریب بنانے کا سلسلہ شروع ہوا جو آج تک جاری ہے۔خطاطی ایک ایسا ہنر ہے جس کو ہم قلم کا جوہر کہہ سکتے ہیں۔

ایک بات یاد رکھئے کہ انسان کا خط اس کی شخصیت کا غماز ہوتا ہے۔آپ کا خط جتنا خوبصورت ہوگا، اتنی ہی نکھری ہوئی آپ کی شخصیت ہوگی۔اس لیے اپنے خط پر توجہ دیجئے اور اسے بہتر بنانے کا عزم کیجئے۔

آج ننھی کنول کوز کام ہو گیا تھا۔بات یہ ہوئی کہ سردی بہت تھی اور کنول کو پانی میں کھیلنا بہت اچھا لگتا تھا۔گھرمیں امی اور نرسری میں آنٹی بہت منع کرتیں، بہت روکتیں آنٹی نرسری میں سمجھاتیں، مگر ربر کے غباروں میں پانی بھر کر اس کا فوارہ بنانا، اسے دوسروں پر پھینکنا اور پانی کے سارے کھیل اسے بہت اچھے لگتے تھے اور ننگے پاؤں گھومنے میں تو اسے بہت ہی مزہ آتا تھا۔بس پھر اسے زکام ہو گیا۔ناک سے پانی۔آنکھوں سے پانی۔آنکھیں لال۔آچھیں کھوں، کھوں اور پھر بخار بھی ہو گیا۔اب وہ نرسری کیسے جاتی۔تو اسے چھٹی کرنی پڑی۔

گھر پر اکیلے لیٹے لیٹے اس کاجی بہت گھبرا رہا تھا۔امی گھر کے کام میں لگ گئی تھیں بہن بھائی سب اپنے اپنے اسکول چلے گئے تھے اور ابا اپنے دفتر۔پڑوس کے بچے بھی سب اپنے اپنے اسکول جا چکے تھے اور باہر گلی میں کھیلنے پر امی بہت خفا ہوتی تھیں۔

جب لیٹے لیٹے اس کا جی گھبرایا تو وہ چپکے سے اٹھی اور گھر کے سامنے چھوٹے سے باغیچے میں چلی گئی اور آہستہ آہستہ اپنی گیند سے کھیلنے لگی۔مگر اکیلے کب تک کھیلتی۔بس اس کا دھیان پھولوں پر ادھر سے ادھر اڑتی تتلیوں کی طرف چلا گیا۔رنگ برنگی تتلیاں، لال پیلی نیلی تتلیاں، پھولوں پر ناچتی پھر رہی تھیں۔وہ ایک تتلی کے پیچھے بھاگ رہی تھی کہ اس کی نظر ایک بھونرے پر پڑ گئی۔

بھن بھن کرتا کالا کلوٹا بھونرا جلدی جلدی ایک پھول سے دوسرے پھول پر اور دوسرے سے تیسرے پر اڑتا پھر رہا تھا۔جب وہ کسی پھول پر بیٹھتا تو پھول کی پتلی سی ڈنڈی جھولنے لگتی۔ننھی کنول تھوڑی دیر بھونرے کو غور سے گھورتی رہی اور پھر جیسے کوئی اپنے آپ سے بولنے لگے، اس نے بولنا شروع کر دیا۔

میاں بھونرے۔میاں بھونرے۔تم اتنے پریشان کیوں ہو؟اور تم اتنے کالے کلوٹے کیوں ہو؟یہ سب تتلیاں تو کتنی رنگ برنگی اور سندر ہیں؟

ننھی کنول ایک آواز سن کر ایک دم چونک پڑی۔

کیا تم میری کہانی سنوگی؟اس نے پھر وہی آواز سنی اور پھر اسے یقین ہو گیا کہ یہ بھونرے کی ہی آواز ہے۔بھونرا بھن بھن کر رہا تھا اور اسی میں سے یہ آواز آ رہی تھی۔

کیوں!کیا تمہاری کوئی کہانی ہے؟کنول نے حیرت سے پوچھا۔

ہاں سنو!بھونرے نے جواب دیا۔میں ایک دیس کا راجہ تھا۔یہاں سے بہت دور دیس کا۔مجھے سونے چاندی ہیرے موت سے بڑا پیار تھا۔میرا محل سونے کا تھا۔اس میں چاندی کے دروازے تھے، ہیرے موتی کے پردے تھے۔میں سونے چاندی کے برتنوں میں کھاتا پیتا تھا۔ایک دن میں نے اپنے باغ میں ٹہلتے ہوئے سوچا۔یہ پھول، پتے، ہری ہری گھاس سب سوکھ کر کوڑے کا ڈھیر بن جاتے ہیں اور ہاں مجھے چڑیو ں کی چوں چوں، کبوتروں کی غٹرغوں کا شور بھی اچھا نہیں لگتا تھا۔بس میں نے ایک دم حکم دیا۔یہ سارے باغ اجاڑ دیئے جائیں۔پھول پتے نوچ کرپھینک دیئے جائیں۔چڑیوں کو مار دیا جائے۔باغ میں سونے چاندی کے پھولوں کے پودے لگائے جائیں، ان میں سونے چاندی کی گھنٹیا باندھی جائیں۔

بس میرا حکم ہونے کی دیر تھی۔تمام باغ اجڑ گئے۔چڑیاں مر گئیں۔تتلیاں بھاگ گئیں اور جگہ جگہ سونے چاندی کی گھنٹیاں لگا دی گئیں۔مگر اس کے بعد کیا ہوا۔یہ مت پوچھو!

کیا ہوا؟کنول نے حیرت سے پوچھا۔

میرے دیس کے بچے جو باغوں میں کھیلتے پھرتے تھے، تتلیوں کے پیچھے دوڑتے پھرتے تھے، چڑیوں کے میٹھے گیت سنتے تھے وہ سب اداس ہو گئے اور پھر بیمار ہو گئے۔اب پڑھنے لکھنے میں ان کا دل نہ لگتا تھا۔اس لئے بچوں کے ماں باپ پریشان ہو گئے۔وہ مجھ سے ناراض ہو گئے۔انہیں بہت غصہ آیا اور ایک دن دیس کے سارے بچوں نے اور ان کے ماں باپ نے میرے محل کو گھیر لیا۔مجھے محل سے نکال دیا۔میرے سارے بدن پر کالک مل دی۔انہو ں نے کہا تم نے ہمارے دیس کو اجاڑ دیا ہے۔ہمارے بچوں کو دکھی کر دیا ہے۔انہیں بیما رڈال دیا ہے۔تمہارا سارا سونا چاندی ہمارے کس کام کا ہے۔جاؤ۔یہاں سے چلے جاؤ۔باغ کی روٹھی ہوئی بہاروں، پھولوں، کلیوں، ہری ہری گھاس اور جھومتے پودوں کو لے آؤ ان سب ناچتی گاتی چڑیوں اور رنگ رنگیلی تھرکتی تتلیوں کو لاؤ جنہیں تم نے دیس سے بھگا دیا ہے۔ان سب کو منا لاؤ تو اس دیس میں آنا۔

بس اسی دن سے میں روٹھے پھولوں، کلیوں اور تتلیوں کو مناتا پھر رہا ہوں میں تمہارے اس ہرے بھرے دیس میں پھولوں، پتوں اور ہری ہری گھاس کی خوشامد کرتا پھر رہا ہوں۔ننھی کنول!کیا تم ان سے میرے دیس چلنے کے لئے کہہ دوگی۔اب مجھے پھولوں، پتوں، کلیوں، تتلیوں، چڑیوں سب سے بہت پیار ہو گیا ہے۔

ننھی کنول کی امی کو جب اپنے کام سے ذرا چھٹی ہوئی تو وہ اسے دیکھنے اس کے بستر کے پاس آئیں اور جب وہ وہاں نہ ملی تو وہ سیدھی باغ میں پہنچیں۔انہوں نے دیکھا کہ کنول پھولوں کی اک کیاری کے پاس دھوپ میں لیٹی سو رہی ہے اور ایک بھونرا اس کے پھول جسے لال لال کلے کے پاس بھن بھن کرتا ہوا اڑ رہا ہے۔

کالا پانی انڈمان میں ایک جزیرہ تھا جو خوفناک ماحول، زہریلی ہواؤں اور ان سے ہونے والے امراض کی وجہ سے کالا پانی کہلاتا تھا۔وہاں جنگ آزادی کے وہ مجاہدین بھیجے جاتے تھے جو آزادی حاصل کرنے کی کوششوں کے دوران زندہ گرفتار کر لیے جاتے تھے۔بعد میں خطرناک مجرموں کو بھی وہاں بھیجا جانے لگا۔وہاں جو قیدی رکھے جاتے ان میں سے بہت کم زندہ واپس آتے تھے۔

نانی گوپال بنگال کا تھا۔اس سولہ سالہ مجاہد آزادی نے ایک ظالم انگریز افسرپر بم پھینکا تھا اور اس جرم کی پاداش میں اسے کالا پانی بھیج دیا گیا تھا۔

ظلم کے خلاف آواز اٹھانا، غلط باتوں کو تسلیم نہ کرنا اس کی سرشت میں داخل تھا، اسے جتنی سزا دی جاتی، جتنی زیادہ سختی کی جاتی وہ اتنا زیادہ سرکش ہو جاتا۔

نانی گوپال نے افسروں کا ناطقہ بند کر رکھا تھا۔کالا پانی میں مجرموں کو عموماً کولہو چلانے کی سزا نہیں دی جاتی تھی، مگر نانی گوپال کو یہ سزا دی گئی تو اس نے جیل کے قانون کا حوالہ دے کر اس سزا کو ماننے سے انکار کر دیا۔

قیدیوں نے ایک مرتبہ ہڑتال کی۔نانی گوپال عمر میں سب سے چھوٹا تھا، مگر وہ ہڑتالیوں کی قیادت کر رہا تھا تو اس پر یہ الزام لگایا گیا کہ بڑی عمر کے قیدیوں میں رہ کر وہ بگڑ رہا ہے، زیادہ سرکش ہو رہا ہے اور اسے دوسروں سے الگ کر دیا گیا۔نانی گوپال کے غصہ کی انتہا نہ رہی، اس نے اعلان کر دیا، جب تک یہ فیصلہ تبدیل نہیں کیا جائےگا میں بیٹھوں گا نہیں، کھڑا ہی رہوں گا۔

وہ اپنے فیصلہ پر قائم رہا تواسے زبردستی بٹھایا گیا اور کڑی سزا دی گئی۔کڑی سزا پر احتجاجاًنانی گوپال نے کپڑے بدلنا بند کر دیئے۔جب بہت زیادہ گندے ہو جانے پر بھی اس نے کپڑے نہ بدلے تو اسے زمین پر پٹخ کر سپاہیوں نے اس کے کپڑے اتارے اور ٹاٹ کا کپڑا اس کے جسم پر لپیٹ کر سلائی کر دی گئی۔موقع ملتے ہی نانی گوپال نے ٹاٹ کا لباس نوچ کر پھینک دیا۔اس کے بعد وہ برہنہ ہی رہنے لگا۔

برہنہ رہنے کی نازیبا حرکت پر اس کے ہاتھوں میں ہتھکڑیاں اور پاؤں میں بیٹریاں ڈال دی گئی۔آزادی کے اس دیوانے نے تمام رات گھس گھس کر بیڑیاں ہتھکڑیاں کاٹ ڈالیں اور پھینک دیں۔

یہ تو حد ہو گئی تھی۔نانی گوپال کی اس جسارت پر پٹھان پہرہ داروں نے اسے گالیاں دیں تو نانی گوپال نے بات کرنا بند کر دیا، معائنہ کے لئے آئے افسران کو تعظیم دینا بند کر دیا۔افسران نے حکم دیا، اسے زیادہ وقت کوٹھری میں بند رکھا جائے۔

کوٹھری میں بند رکھے جانے پر جب نانی گوپال کو کوٹھری سے باہر آنے کو کہا جاتا تب بھی وہ باہر نہ آتا۔جب کئی روز ہو گئے، اس کے جسم پر میل کی تہیں جم گئیں تو جیل کے صفائی ملازمین نے پکڑ کر اسے پانی کے حوض میں ڈال دیا۔ناریل کے ریشوں سے گھس کر اس کا جسم صاف کیا۔نانی گوپال کے تمام جسم پر زخم ہو گئے۔اسی حالت میں اسے کوٹھری کے فرش پر ڈال دیا گیا۔

کالا پانی جیل میں ہر قیدی کو دو کمبل دیے جاتے تھے۔سزا کے طور پر نانی گوپال کا ایک کمبل پہلے ہی لے لیا گیا تھا۔اس واقعہ کے بعد اس کا دوسرا کمبل بھی لے لیا گیا۔انڈمان کی بھیانک سردی میں وہ سکڑتا رہا، سردی کھاتا رہا۔اتنا سب ہونے کے بعد بھی ہندوستان کے اس سپوت نے انگریز سرکار سے معافی نہیں مانگی۔

نانی گوپال نے مانگ کی کہ کالا پانی میں مجاہدین آزادی کو چوروں، ڈاکوؤں سے الگ رکھا جائے، انہیں الگ کیٹگری کا مانا جائے اور ان سے بہتر سلوک کیا جائے۔اعلیٰ افسران گفتگو کرنے آئے۔نانی گوپال نے پر زور الفاظ میں اپنی مانگ دہرائی۔انگریز افسر کمسن لڑکے کی اس مانگ پر حیرت زدہ ہوئے، مگر اسے ماننے سے انکار کر دیا۔کمشنر نے صاف کہہ دیا

تم سب مجاہدین آزادی مر بھی گئے تو برٹش حکومت کو کوئی فرق نہیں پڑنے والا۔

انہوں نے حتمی فیصلہ دے دیا کہ مجاہدین آزادی کے لئے الگ قوانین نہیں بنیں گے۔نانی گوپال نے مانگ پوری نہ ہونے پر احتجاجی رخ اپنایا۔اس نے قصداً جیل کے افسران کی بےعزتی کرنی شروع کر دی۔جیلر باری اپنی بےعزتی سے اتنا غضبناک ہوا کہ اس نے نانی گوپال کو بید مارنے کی سزا سنا دی۔

اس وقت ویر ساورکرجی بھی کالا پانی کی سزا بھگت رہے تھے، انہوں نے جیلر باری سے کہا۔وہ بچہ ہے، اگر آپ نے اسے بیدمارنے کی سزادی تو تمام مجاہدین قیدی مل کر ایسا آندولن کریں گے جس پر آپ قابو نہیں پا سکیں گے۔اس خیال سے باز آئیے۔

جیلر نے حکم واپس لے لیا۔

فیصلہ واپس لیے جانے پر ساورکر جی اور دوسرے مجاہدین کو خوشی ہوئی، مگر نانی گوپال کو خوشی نہیں ہوئی بلکہ وہ مایوس ہوا کیونکہ وہ مادر وطن کے دامن پر اپنے خون سے بار بار آزادی لکھنا چاہتا تھا۔

نانی گوپال کو پھر دوسری بیرک میں منتقل کیا گیا تو اس نے بھوک ہڑتال شروع کر دی۔اس کی بھوک ہڑتال ختم کرانے کی کئی کوششیں کی گئیں، مگر نانی گوپال نے کسی کی بات نہیں مانی۔ساورکرجی نے سمجھایا تب بھی نہیں مانا۔آخر انہوں نے کہا

تم نہیں مانتے میری بات!چلو میں بھی تمہارے ساتھ بھوک ہڑتال کرتا ہوں۔

نہیں نہیں!نانی گوپال طفلانہ معصومیت سے بولا آپ کیوں کریں گے بھوک ہڑتال؟

تم کیوں کر رہے ہو؟ساورکر جی نے پوچھا۔

میں اپنے ہم وطنوں کو انگریزوں کے ظلم سے آزاد کرانا چاہتا ہوں، میں اپنے ساتھیوں کو ان کا بے خوف بچپن لوٹانا چاہتا ہوں۔نانی گوپال نے سینہ تان کر کہا۔

بیٹے تمہارا جو مقصد ہے وہی میرا بھی مقصد ہے، مگر میں بار بار مرنے سے ایک دفعہ مرنا پسند کرتا ہوں۔تم بھی جھوٹے چھوٹے احتجاج کرنے کے بجائے ایک ہی مرتبہ شیر جیسا کوئی قدم اٹھاؤ۔

نانی گوپال نے بھوک ہڑتال ختم کر دی۔

ایک روز کھانے کے دوران نانی گوپال کا صبر جواب دے گیا۔

کھانا سب قیدی ساتھ کھاتے تھے۔جیلر اور سپاہی گشت کرتے رہتے۔اچانک اس دن نانی گوپال نے انگریزی میں زور زور سے انگریزی حکومت کو گالیاں دینی شروع کر دیں۔جیلر آپا کھو بیٹھا۔اس نے نانی گوپال پر گولی چلا دی۔

16برس کا نانی گوپال انگریزوں کی حکومت، ان کے مظالم کے خلاف آواز اٹھاتے اٹھاتے یکایک خاموش ہو گیا۔

حقیقت دراصل یہ تھی کہ نوعمر نانی گوپال ملک کے لئے جو کچھ کرنا چاہتا تھا وہ اسے کرنے نہیں دیا گیا، اسے کالا پانی بھیج کر اس کے خوابوں کو چکنا چور کر دیا گیا۔وہ گھٹ گھٹ کر جی رہا تھا، آخر موت سے ہمکنار ہو گیا۔

مہاراشٹر کے مقبول لیڈر ساورکرجی کو ان کی سرگرمیوں کی سزا کے طور پر 1911 میں کالا پانی بھیجا گیا تھا۔انہوں نے مجبوری میں اس جہنم کو قبول کیا۔مراٹھی میں اعلیٰ درجہ کا ادب تخلیق کیا۔کالا پانی جیل میں اپنی خود نوشت ماجھی جنم ٹھیپ (میری عمر قید) لکھی جس میں معصوم شہید نانی گوپال کا تفصیل سے ذکر کیا گیا ہے۔

چین کے ہانگی چو شہر میں ایک مشہور ڈاکو رہتا تھا۔اسے کسی نے نہیں دیکھا تھا مگر سب اسے لومیں آیا کے نام سے جانتے تھے۔وہ جہاں بھی ڈاکہ ڈالتا چوری کرتا وہاں کسی دیوار پرلو میں آیا ضرور لکھ دیا کرتا تھا۔

رفتہ رفتہ اس کی سرگرمیاں اتنی بڑھی گئیں کہ عوام نے حکومت سے درخواست کی کہ انہیں اس سے چھٹکارا دلایا جائے۔کوتوال کو حکم دیا گیا کہ کسی بھی طرح لو میں آیا کو گرفتار کر لیا جائے۔گرفتاری کے لئے آٹھ روز کی مدت مقرر کر دی گئی۔

کوتوال سوچ میں پڑ گیا۔وہ کوئی عام چور نہیں تھا، وہ اتنا چالاک تھا کہ کسی کے پاس اس کی پوری معلومات نہیں تھی، کوئی اس کے رنگ روپ، قدوقامت کے بارے میں نہیں جانتا تھا۔ایسے چور کو ایک مقررہ وقت کے اندر گرفتار کرنا ناممکن نہیں تو مشکل ضرور تھا۔

کوتوال اور اس کے عملے نے چور کی تلاش میں رات دن ایک کر دیئے۔آخر ایک شخص کو گرفتار کرکے منصف کے سامنے پیش کر دیا۔کوتوال نے کہا حضور!یہی لو میں آیا ڈاکو ہے۔اسے سخت سے سخت سزا دے کر شہریوں کی جان ومال کی حفاظت کیجئے

منصف نے پوچھا۔تمہار پاس کیا ثبوت ہے کہ یہی وہ ڈاکو ہے۔

حضور!کوتوال نے عرض کیا ہم نے بڑی ہوشیاری سے اس پر نگاہ رکھی اور اس کی نقل و حرکت کی خبر رکھتے رہے۔۔۔یقین ہو جانے کے بعد ہی ہم نے اسے گرفتار کیا ہے۔منصف نے ملزم سے پوچھا۔تمہارا اس بارے میں کیا کہنا ہے؟

حضور!انہیں اپنی کارکردگی دکھانے کے لئے کسی نہ کسی کو گرفتار کرنا ہی تھا۔بدقسمتی سے میں ان کے ہتھے چڑھ گیا۔۔۔یہ مجھے پکڑ لائے میں بےگناہ ہوں۔ملزم نے کہا۔

مصنف کوشش وپنج میں مبتلا دیکھ کر کوتوال نے کہا حضور!آپ اس کی باتوں کا اعتبار نہ کریں۔یہ بہت چالاک ہے۔

منصف نے کوتوال کی بات کا اعتبار کر لیا اور قیدی کو فی الحال قید خانے میں رکھنے کا حکم جاری کر دیا۔

قیدی درحقیقت لو میں آیا ہی تھا۔اس نے قیدخانے پہنچتے ہی اپنی چالاکی دکھانی شروع کر دی۔اس نے جیل کے محافظوں سے تو دوستی کی ہی۔۔۔جیل کے افسر سے تنہائی میں کہا خالی ہاتھ بڑوں کی خدمت میں حاضر ہونا ہمارا شیوہ نہیں ہے۔میرے پاس جو کچھ تھا وہ مجھے قید کرنے والے سپاہیوں نے چھین لیا۔پھر بھی آپ کو میں ایک چھوٹا سا نذرانہ دینا چاہتا ہوں۔پہاڑی پر دیوتا کے مندر کے اس ایک اینٹ کے نیچے میں نے تھوڑی سی چاندی چھپا رکھی ہے۔آپ اسے لے لیں۔

افسر نے پہلے تو قیدی کی بات کا اعتبار نہیں کیا، مگر پھر بھی قیدی کی بتائی ہوئی جگہ پر پہنچ گیا اور نشان زدہ اینٹ ہٹاکر دیکھا تو وہاں سے ایک سیر چاندی برآمد ہوئی۔افسر نے وہ چاندی رکھ لی۔

اس واقعے کےبعد قیدخانے کا وہ افسر ڈواکو کے ساتھ دوستانہ سلوک کرنے لگا۔چند روز گزر گئے۔یک روز ڈاکو نے افسر سے موقع دیکھ کر کہا کہ صاحب، میں نے فلاں پل کے نیچے بہت سے دولت گاڑ رکھی ہے۔آپ وہ بھی لے لیجئے۔اب میرے تو کسی کام کی نہیں۔افسر نے کہا پل پر ہمیشہ لوگوں کی آمدورفت جاری رہتی ہے۔میں وہاں سے گڑی ہوئی دولت کیسے نکل سکتا ہوں؟

آپ اپنے ساتھ دو چار جوڑے کپڑے لے جائیں۔ساتھ میں ایک خالی تھیلا بھی لے جائیں۔سب سمجھیں گے آپ ندی پر کپڑے دھونے گئے ہیں۔آپ دولت نکال کر تھیلے میں ڈال لیں۔کپڑے بھی پانی میں گیلے کر کے تھیلے میں ڈال لیں اور تھیلا لے آئیں۔کوئی آپ پرشک نہیں کر سکتا۔قیدی نے ترکیب بتائی۔

افسر نے قیدی کی ترکیب پر عمل کیا اور پل کے نیچے سے دولت نکال لایا۔اب ان دونوں کی دوستی اور گہری ہو گئی۔

ایک رات افسر اپنے قیدی دوست کے لئے جیل خانے میں شراب لایا۔دونوں نے بیٹھ کرشراب پی۔جب افسر کونشہ چڑھ گیا تو قیدی نے اس سے کہا، آج رات مجھے گھر جانے کی اجازت دیجئے، سویرے تک میں لوٹ آؤں گا۔آپ اپنے دل میں یہ خیال بالکل نہ لائیں کہ میں فرار ہونا چاہتا ہوں، اگرمیں فرار ہوتا ہوں تواس کا مطلب ہوگا کہ میں نے اپنے جرم کو قبول کر لیا۔۔۔اور میں بھاگوں کیوں؟آج نہیں توکل منصف مجھے رہا کر ہی دےگا۔۔۔کیوں کہ میں نے کوئی جرم نہیں کیا ہے۔

قیدی نے اتنے اعتماد سے یہ بات کہی کہ کوتوال پس وپیش میں پڑ گیا۔قیدی کے فرار ہونے یا جیل خانے سے باہر جانے کی بات پھیل جاتی تو اس کی ملازمت کو خطرہ ہو سکتا ہے مگر قیدی پر اسے بھروسہ ہو چکا تھا، اس لئے اس نے اسے اجازت دے دی۔

قیدی نے باہر جانے کے لئے دروازے کا استعمال نہیں کیا۔وہ چھت پر سے کود کر قید خانے سے باہر چلا گیا۔۔۔صبح ہونے سے پہلے وہ واپس بھی آ گیا۔اس نے خراٹے لے کر سو رہے افسر کو جگاکر کہا لومیں آیاافسر نے خوش ہوکر کہا۔

آتا کیسے نہیں؟میرے نہ لوٹنے سے آپ کی عزت خاک میں مل جاتی۔مجھے یہ گوارا نہ تھا۔آپ نے جو احسان مجھ پر کیا ہے اسے میں زندگی بھر نہیں بھول سکوں گا۔شکریے کے اظہار کے لئے میں آپ کے گھر میں، ایک چھوٹا سا تحفہ دے آیا ہوں۔آپ گھر جاکر تحفہ دیکھ آئیں۔مجھےتو اب قید خانے سے جلد ہی رہائی مل جائےگی۔قیدی نے کہا۔

قیدخانے کا افسر فوراً گھر پہنچا۔اس کی بیوی نے خوشی خوشی اسے خبر دی۔۔۔جانتے ہو آج کیا ہوا؟سویرا ہونے میں تھوڑی دیر باقی تھی کہ روشن دان میں سے ایک گٹھری اندر آ گری۔میں نے کھول کر دیکھا، اس میں سونے چاندی کی تھالیاں تھیں۔

افسرسمجھ گیا کہ قیدی اسی تحفے کا ذکر کر رہا تھا۔اس نے بیوی کو ہدایت دی۔کسی سے اس بات کا ذکر نہ کرنا۔ان تھالیوں کو چھپاکر رکھ دو۔جب کچھ وقت گزر جائےگا تب ہم انہیں بیچ کرنقد روپے حاصل کر لیں گے۔

دوسرے دن عدالت میں کئی فریادی حاضر ہوئے۔سب کا کہنا یہی تھا کہ رات دن کے گھر میں سونے چاندی کا قیمتی سامان چوری ہو گیا۔۔۔سب کے گھر کی دیواروں پرلو میں آیا لکھا ہوا تھا۔۔۔

منصف نے کوتوال سے کہا۔وہ قیدی صحیح کہتا تھا، وہ لومیں آیا نہیں ہے۔وہ تو قید خانے میں ہے اورلو میں آیا اب بھی دھڑلے سے چوریاں کر رہا ہے۔۔۔اصلی چور کی تلاش کی جائے اور اس بےگناہ کو آزاد کر دیا جائے۔

قیدخانے کا افسر اچھی طرح سمجھ چکا تھا کہ یہی اصلی چور ہے مگر وہ کسی سے اس حقیقت کا اظہار نہیں کر سکتا تھا۔کیونکہ اس نے چور سے نہ صرف پہلے بلکہ حالیہ چوری میں سے بھی حصہ حاصل کیا تھا۔۔۔قیدی آزاد کر دیا گیا۔

بھن بھن، بھن بھن، بھن بھن۔

ایک بھونرابڑی دیر سے پھولوں کے گرد چکرلگا رہا تھا۔

یہ نازش کی پھلواری تھی۔ننھی نازش کو پھول بے انتہا پسند تھے۔وہ اکثرپارک میں چلی جایا کرتی تھی اورگھنٹوں، رنگین، خوشنما اور خوشبو سے بھرے پھولوں سے لطف اٹھایا کرتی تھی اورمجبوراً ڈیدی کو اسے گود میں اٹھانا پڑتا تھا، ڈیڈی دن بھر کے تھکے ماندے شام کو جب گھر واپس آتے تو نازش کو منتظر پاتے اور وہ انہیں دور ہی سے دیکھ کر چلا اٹھتی۔

ڈیڈی!چلئے پارک میں۔

ڈیڈی، کیوں کہ نازش کو بے حد چاہتے تھے۔اس لئے کبھی انکار نہ کرتے اور الٹے پیروں اسے لے کر پارک کی طرف چلے جاتے۔

ممی لاکھ چلاتیں۔

اوئی، یہ لڑکی ہے یاقیامت۔انہیں دو گھڑی دم بھی نہیں لینے دیتی۔

اگر کبھی ڈیڈی نازش سے کہہ دیتے، بیٹی، آج بہت تھکا ہوا ہوں۔کل چلیں گے۔

بس نازش کی بھنویں چڑھ جاتیں، وہ روٹھ جاتی اور پھول کر کُپا پن جاتی۔ڈیڈی تھک ہار کر کہتے، اچھا، بھئی، چلو، ہم بعد میں آرام کریں گے۔

نازش ایک دم کھل اٹھتی اور ڈیڈی کی انگلی تھام کر پارک کی طرف چل دیتی۔

ایک روز جب ڈیڈی گھر آئے تو روزانہ کی طرح نازش نے ان سے پارک لے جانے کوکہا۔ڈیڈی بولے، بیٹی!روز اتنی دور جانے سے میں بھی تھک جاتا ہوں اور تم بھی۔اس لئے۔۔۔

ہوں اوں نازش مچل پڑی۔ہم تو جائیں گے۔

ڈیڈی نے اسے گود میں اٹھا کر کہا، پہلے میری بات تو سن لو۔

سنائیے، اس نے منہ بسورکر کہا۔

نازش!ڈیڈی نے کہا، اگر پارک خود ہی تمہارے پاس آ جائے تو؟

واہ ڈیڈی یہ کیسے ہو سکتا ہے؟میں بچی ہوں تو کیا ہوا، لیکن اتنا سمجھتی ہوں کہ پارک یہاں نہیں آ سکتا۔

آ سکتا ہے بیٹی!ڈیڈی نے اسے سمجھایا۔اپنے کمپاؤنڈ میں بہت جگہ پڑی ہے۔اس میں پھولوں کے پودے لگا دو۔

نازش اچھل پڑی، ہاہا، ڈیڈی نے کتنی اچھی بات بتائی ہے۔وہ خوشی سے تالی بجاتی ہوئی بولی، یہ ترکیب تو میری سمجھ میں آئی ہی نہیں تھی۔اب مجھے اتنی دورنہ جانا پڑےگا۔گھر بیٹھے پھولوں سے کھیلا کروں گی۔اباجی۔

اگلے ہی دن ڈیڈی بہت سے پودے لے آئے۔مالی نے زمین کھود کر کیاریاں بنادیں۔لیجئے، پھلواری بن گئی۔جوں جوں دن گزرتے گئے پودے رنگ برنگے مختلف قسم کے پھولوں سے لد گئے۔گلاب، گیندے، موتیا، چمپا اور چمیلی کے پھولوں نے اپنی بھینی بھینی خوشبو دوردور تک بکھیرنی شروع کر دی۔پھولوں کے کھلے ہی بےشمار نازک پیروں والی تتلیاں آٖ پہنچیں۔جوسارا دن پھولوں کا منہ چومتی پھرتیں۔تتلیوں کے ساتھ ہی ایک بھونرا بھی آیا۔کالا کلوٹا بڑا سا۔نہ جانے وہ سارا دن پھولوں میں کیا ڈھونڈتا پھرتا تھا۔

ہاں، تو بھونرا پھولوں کے آس پاس بھن بھن کر رہا تھا اور نازش بڑی دیر سے اسے دیکھ رہی تھی۔بھونرا بڑی بے چینی سے ادھرادھر اڑتا رہا۔کبھی ایک پھول پر جا بیٹھتا کبھی دوسرے پر۔نازش نے محسوس کیا کہ بھونرے کو ضرور کسی چیز کی تلاش ہے۔مگر وہ اس بے زبان سے کیسے پوچھتی۔بھلا وہ کیا بتاتا؟ویسے نازش کا دل چاہ رہا تھا کہ وہ بھونرے کی مدد کر سکتی کیوں کہ وہ بڑی ہی نیک اور رحم دل لڑکی تھی۔

آخر وہ بڑبڑانے لگی، ہائے، بھونرے میاں میں کس طرح تمہاری مدد کروں؟نہ جانے تمہیں کیا پریشانی ہے؟

ارے!نازش حیران رہ گئی۔کیونکہ وہ اس کے پاس ہی پودے کی شاخ پر آ بیٹھا تھا اور اپنی ننھی منی آنکھوں سے اسے دیکھ رہا تھا اور اس کی حیرت کی کوئی انتہا نہ رہی جب اس نے باریک سی آواز سنی، ننھی نازش، میں بہت دکھی ہوں۔

ہائیں، تم بول بھی سکتے ہو؟نازش نے آنکھیں پھاڑ کر کہا۔آخرتم ہو کیا بلا؟

ہاں میں بول سکتا ہوں تاکہ میں اپنی دکھ بھری کہانی سناسکوں اور لوگ اس سے سبق حاصل کریں۔بھونرے نے اداس ہوکر کہا۔

اوئی نازش نے کہا۔تمہاری کوئی کہانی بھی ہے۔

ہاں۔بھونرے نے ٹھنڈی سانس بھر کر کہا۔بڑی عجیب، بڑی انوکھی اوردرد بھری کہانی ہے۔سنوگی۔

ہاں، ہاں، سناؤ، نازش نے جلدی سے کہا۔

بھونرے نے کہنا شروع کیا، تم نے دیکھا ہی ہوگا۔میں ان پھولوں کے پاس اڑتا پھرتا ہوں۔دراصل میں ان سے ہروقت یہی کہتا رہتا ہوں۔میرا قصورمعاف کر دو اور واپس میرے ملک کو لوٹ چلو، مگر وہ نہیں سنتے۔

بھلایہ کیا بات ہوئی؟نازش بول، بھونرے میاں، کیا مجھے بےوقوف بنا رہے ہو۔

ایک بےوقوف کسی کو کیا بے وقوف بنائے گا۔اس نے جواب دیا۔خیر، میری کہانی سنو۔اس دنیا سے بہت دور ایک ملک ہے جس کا میں بادشاہ تھا۔میرے ملک میں دنیا کی ہرنعمت موجود تھی۔رعایا بہت خوش تھی۔کسی کو کوئی غم نہ تھا۔وہاں باغات بارہ مہینے میٹھے اور رسیلے پھلوں سے لدے رہتے تھے۔چمن میں یہ دلکش پھول ہر موسم کھلے رہتے تھے۔یہی پھول۔

یہ کہتے کہتے بھونرے کی آوازبھرآ گئی۔

یہی پھول جو تم دیکھ رہی ہو، کبھی میری سلطنت میں مسکراتے تھے۔مگراب روٹھ کر چلے آئے ہیں ان ہی کے دم سے میرے ملک میں رونق تھی۔ان کے چلے آنے سے آج وہاں باغات اور پھلواریاں اجاڑ ہیں، ویران ہیں۔جب یہ پھول وہاں تھے توبھانت بھانت کے پرندے اور رنگین تتلیاں بھی آیا کرتی تھیں۔ان پھولوں کی وجہ سے لوگ بھی بہت خوش رہا کرتے تھے۔انہیں دیکھ کر ہر دکھی آدمی خوش ہو جاتا تھا۔رات کے وقت ٹھنڈی ہوا کے خوشگوار جھونکے ان کی خوشبو کو سارے ملک میں بکھیر دیتے تھے اور دن بھر کے تھکے ماندے لوگ سکون کی نیند سو جاتے تھے۔آہ۔آج وہاں کچھ بھی نہیں۔نہ پرندے ہی آتے ہیں اورنہ تتلیاں۔لوگ ہر وقت اداس رہتے ہیں۔راتوں کو کروٹیں بدلتے رہتے ہیں۔مگر نیند نہیں آتی۔

مگریہ پھول چلے کیوں آئے، تم نے انہیں کیوں آنے دیا؟نازش نے دریافت کیا۔

اس کا ذمہ دار میں خود ہوں۔بھونرے نے شرم سے سر جھکا کر کہا، میری ہی بیوقوفی کی وجہ سے یہ چلے آئے۔ہاں تومیں کہہ رہا تھاکہ میرا ملک بڑا خوش حال تھا اور پھرمیرے پاس تو دولت بھی بے انتہا تھی۔میرا خزانہ بیش قیمت جواہرات سے بھرا ہوا تھا۔مگر برا ہو لالچ کا، جس کی وجہ سے میں برباد ہو گیا۔اتنی دولت کے باوجود میں ہر وقت یہی سوچتا تھا کہ کسی صورت سے میری دولت اور بڑھ جائے اور میرا ملک دولت میں سب سے آگے بڑھ جائے۔دولت سے یہ پیار اس قدر بڑھ گیا کہ میں نے بے حد دولت جمع کرلی اور پھر حکم دیا کہ سارے ملک میں سونے چاندی اور جواہرات کے مکانات، سڑکیں اور گلی کوچے بنائے جائیں۔

چنانچہ ایسا ہی کیا گیا۔دن کوسورج کی تیز روشنی اوررات کو چاند تاروں کی دھیمی روشنی میں جب میرا سونے چاندی کا ملک جگمگاتا تو میری خوشی کا کوئی ٹھکانہ نہ رہتا۔جب میں سونے چاندی اور جواہرات کی سڑکوں پر چلتا تو مارے غرور کےمیرا سینہ تن جاتا۔

ایک روز میری نظر پھولوں پر پڑی اورمیرے دل میں خیال آیا، بھلا کیا فائدہ ہے ان پھولوں کا؟بالکل بیکار ہیں یہ۔ذرا ہاتھ میں لے کر ملنے سے ختم ہو جاتے ہیں اور پھر میرے ملک میں جب تمام چیزیں سونے چاندی کی ہیں تو پھر ان پھولوں کا یہاں کیا کام؟پھول بھی جواہرات کے ہی ہونے چاہئیں۔

میں نے حکم دیا کہ سارے پھول میرا ملک چھوڑ کر چلے جائیں۔ان کی جگہ جواہرات کے پھول لگائے جائیں گے۔

پھولوں نے جب یہ سنا تو رونے لگے اور مجھ سے گڑگڑاکر کہا، ہمیں مت نکالو، بادشاہ سلامت۔رحم کرو رحم۔

بکو مت۔میں نے غصے سے کہا چلے جاؤ، فوراً، تم بالکل بیکار ہو۔

ہم بیکار نہیں ہیں۔پھول بولے، ہم خوشبو دیتے ہیں۔

جواہرات کے پھولوں میں خوشبو نہیں ہوتی۔پھولوں نے کہا۔

ہم تم سے زیادہ جانتے ہیں۔میں نے انہیں ڈانٹ دیا۔

روتے رہے۔پھر بولے، اگر ہم چلے گئے تو یہ خوشنما پرندے اور خوبصورت تتلیاں بھی یہاں نہیں آئیں گی۔

ہونہہ میں نے کہا، بڑا غرور ہے اپنے اوپر۔وہ سب آئیں گے۔جواہرات کے پھول تم سے کہیں زیادہ خوبصورت ہیں۔جاؤ نکل جاؤ، میرا ملک خالی کرو۔

تمام پھول شبنم کے آنسو بہاتے ہوئے میرے ملک سے چلے آئے اور میں نے اس کی جگہ جواہرات کے پھول لگوا دیئے جو بڑے خوبصورت لگ رہے تھے۔میں انہیں دیکھتا اور پھولا نہ سماتا۔

مگر جلد ہی میں نے محسوس کیا کہ ان پھول میں خوشبو نہ تھی۔بلکہ صرف دیکھنے ہی کی خاطر خوبصورت تھی۔میرے ملک کے لوگ سمجھتے تھے کہ ان پھولوں کی سب سے زیادہ میٹھی خوشبو ہوگی۔مگر پتھرخواہ معمولی ہو یا قیمتی۔اس میں خوشبو نہیں ہوتی۔لوگ راتوں کوبے چینی سے کروٹیں بدلتے رہتے۔

اصلی پھولوں کے جاتے ہی نہ تو خوش آواز پرندے ہی آئے اور نہ خوش رنگ تتلیاں۔سارے چمن ویران ہو گئے۔پہلے جب میں پھولوں کو ہاتھ میں لیتا تھا تو بڑا ہی لطف آتا تھا۔مگران پھولوں کو ہاتھ میں لے کر ایسا محسوس ہوتا جیسے پتھر اٹھا لئے۔

اب مجھے اپنی حماقت پر افسوس ہے۔لگا اصلی پھول اپنے ساتھ ملک کی ساری رونق لے گئے تھے۔لوگوں میں بےچینی بڑھی جارہی تھی۔سب چیخ اٹھے، بادشاہ!پھول کو واپس بلاؤ، ہمیں یہ نقلی پھول نہیں بھاتا وہی نرم ونازک خوشبو سے بھرے پھول دے دو۔

مگر اب میں پھولوں کو کس منہ سے واپس آنے کے لئے کہتا۔آخر لوگ مجھ سے اس قدرناراض ہو گئے کہ انہوں نے میرے خلاف بغاوت کر دی۔مجھ سے بادشاہت چھین لی اور میرے جسم پر سیاہی پوت کر یہ کہہ کر ملک سے نکال دیا۔

جاؤ پھولوں کو واپس لاؤ ورنہ اپنی منحوس صورت یہاں لے کرنہ آنا۔

بس اسی وقت سے میں ان پھولوں کو مناتا پھر رہا ہوں کہ بھائی اب غصہ تھوک دو اور واپس چلو۔

بڑی بھول ہوئی تم سے۔نازش نے کہا۔لیکن یہ تو بتاؤ کہ یہ پھول کیا کہتے ہیں؟

بھونرا بولا، بڑی منت سماجت کرنے پر پھولوں نے مجھ سے کہا کہ تمہاری طرح ہی انسان بھی سونے چاندی اور جواہرات کا دیوانہ ہو رہا ہے۔وہ دن قریب ہی ہے جب وہ تمہاری طرح ہمیں اپنی دنیا سے نکال کر جواہرات کے پھول لگوائےگا۔بس اسی دن ہم واپس آ جائیں گے۔اس سے پہلے نہیں۔

یہ سن کر نازش بےاختیار چیخ اٹھی، نہیں نہیں، بھونرے میاں!انسان ان پھولوں کو کبھی نہیں نکالے گا۔کیونکہ یہ ہماری دنیا کی بہار ہیں۔ان کے سامنے جواہرات کے پھولوں کی کوئی حقیقت نہیں ہے۔یہ پھول ہمیں بہت عزیز ہیں۔

ٹھیک ہے۔بھونرا بولا، مجھے تو اپنی نادانی کی سزا مل ہی گئی ہے۔لیکن میں نہیں چاہتا کہ انسان بھی میری طرح حماقت کر بیٹھے۔

انسان ایسا کبھی نہیں کرےگا۔نازش نے یقین کے ساتھ کہا اور اپنے پھولوں کو پیار بھری نظروں سے دیکھنے لگی۔بھونرا پھر اڑ کر پھولوں کے آس پاس منڈلا رہا تھا۔بھن۔بھن۔بھن۔بھن۔بھن۔

شرارت اور حماقت میں سے کون بازی لے گیا۔اس کا فیصلہ آپ کو کرنا ہے۔

معلوم نہیں کہ بچپن کا دور ایسا ہی سہانا، حسین، دلفریب اور سنہرا ہوتا ہے یا وقت کی دبیز چادر کے جھروکے سے ایسا لگتا ہے۔اب میرے سامنے میرے خاندان کی تیسری نسل کے شگوفے پروان چڑھ رہے ہیں۔مجھے محسوس ہوتا ہے کہ آج کل کے بچوں کا بچپن اتنا پر رونق، رنگین اور پرجوش نہیں جیسا ہمارا بچپن تھا۔دو تین گھنٹے ٹی وی کے سامنے بیٹھ کر کارٹون دیکھنا، ویڈیو گیم۔موبائل فون اور انٹرنیٹ میں غرق بچوں کی دنیا ایک کمرہ تک محدود ہوتی ہے جبکہ ہمارے کھیلوں اور شرارتوں، کا دائرہ بہت وسیع تھا۔اکثر ہمارے کھیلوں کے شور اور ہنگاموں سے گھر والے اور کبھی کبھی اہل محلہ بھی بھی عاجز رہتے تھے۔

ہمارے بچپن کے محبوب کھیل آنکھ مچولی، چور سپاہی، اندھا بھینسا، اونچ نیچ اور کوڑا جمال شاہی ہوتے تھے۔جب کچھ اور بڑے ہوئے تو گلی ڈنڈا، کبڈی، گیند تڑی، گیندبلا، فٹ بال اور پتنگ بازی کی طرف راغب ہوئے۔لو کے گرم تھپیڑوں اور دانت کٹکٹانے والی سردی میں بھی ہم اسی طرح ان کھیلوں میں محو رہتے۔

یہ بھی درست ہے کہ دور حاضر کے تقاضوں کے مطابق آج کے بچے ہمارے دور کے بچوں کے مقابلے میں کہیں زیادہ ذہین، ذہنی طور سے پختہ، پور اعتماد ہیں۔زندگی کے جو رموز ہم پر دس بارہ سال کی عمر میں کھلے آج پانچ چھ سال کے بچے ان حقائق سے آگاہ ہیں۔

اپنے بچپن کا ایک واقعہ آپ کو سناتا ہوں جس سے آپ کو اندازہ ہوگا کہ عموماً دس بارہ سال کی عمر میں بھی عام بچے کتے معصوم اور سادہ ہوتے تھے۔آپ چاہیں تو بےوقوف کہہ لیں۔

اس وقت شاید ہم آٹھویں کلاس میں تھے۔اسکول سے گھر تک تین میل کا فاصلہ پیدل ہی طے کرنا ہوتا تھا۔گرمیوں میں ہم دوکانوں کے سائبانوں اور درختوں کے سائے تلاش کرتے گھر کی سمت روانہ ہوتے۔ایک دن ناولٹی ٹاکیز کے سامنے میدان میں املی کے دیو قامت درخت کے نیچے ایک مداری تماشا دکھا رہا تھا۔بےشمار لوگ دائرے کی شکل میں کھڑے تماشے سے لطف اندوز ہو رہے تھے۔ہم بھی کچھ سستانے اور کچھ تماشے سے لطف اندوز ہونے کے لیے مجمع میں شامل ہوگئے اور آہستہ آہستہ جگہ بناتے ہوئے سب سے آگے پہنچ گئے۔

مداری کا جمورہ زمین پر چادر اوڑھے لیٹا تھا اور مداری ایک روپے کے سکے کے دواور دو کے چار بنا رہا تھا اور ہم منہ کھولے حیرت زدہ کھڑے سوچ رہے تھے کہ کیسا احمق انسان ہے کہ ایسا ہنر رکھتے ہوئے گھر بیٹھے دولت کے انبار کیوں نہیں لگاتا اور کیوں یہاں گرمی میں ہلکان ہو رہا ہے۔اسی دوران مداری نے چیخ کر کہا۔آگے، آگے کا بچہ لوگ بیٹھ جاؤ۔جو نہیں بیٹھے گا اس کا پیشاب بند ہو جائےگا۔

ہم تماشہ میں اتنے محو تھے کہ ہم نے اس کی بات سنی ان سنی کر دی۔کچھ دیر بعد تماشا ختم ہو گیا اور ہم خراماں خراماں گھر کی طرف روانہ ہو گئے۔گھر کے دروازہ پر پہنچ کر ہمیں اچانک مداری کی تنبیہہ کا خیال آیا۔کیوں کہ ہم تو بیٹھے نہیں تھے اور اسی طرح کھڑے رہے تھے یہ سوچ کر ہم خوفزدہ ہو گئے اور ہمیں یقین ہو گیا کہ مداری کے جادو کا ہم پر اثر ہو گیا ہوگا۔سیڑھیوں پر چڑھتے چڑھتے ہم نے مزید یقین کرنے کی کوشش کی کہ جادو کا اثر ہوا ہے یا نہیں۔نتیجہ ظاہر ہے۔نیکر کے گیلے پن کو دیکھ کر ہمارے ہوش اڑ گئے۔کچھ دیر تو ہم دم بخود آخری سیڑھی پر کھڑے رہے پھر ادھر ادھر دیکھ کر جلدی سے غسل خانے میں گھس کر نہانے لگے تاکہ ہماری حماقت کا پول نہ کھلے۔

اب ذرا ایک اور واقعہ سے آج کے دور کے بچے کی ذہانت اور ذہنی پختگی کا اندازہ کریں۔کچھ عرصہ پیشتر میں لان میں بیٹھا اخبار پڑھ رہا تھا اور میرے چار سالہ پوتے ایان میری کرسی کے چاروں طرف اسکوٹی پر سوار چکر لگا رہے تھے تو میں نے ان کو اپنے پاس بلا کر کہا۔

بیٹا!اگر آپ مجھے پچاس تک گنتی سنادیں تو میں آپ کو پچاس روپیہ انعام دوں گا۔

ایان نے فر فر گنتی سنادی اور پچاس روپیہ کا نوٹ جیب میں ٹھونس کر آئسکریم والے کو بلانے کے لئے گیٹ کی طرف گھوم گئے۔کچھ سوچ کر وہ پھر واپس آئے اور کہنے لگے۔کچھ سوچ کر وہ پھر واپس آئے اور کہنے لگے۔ویسے دادا پاپا بائی۔۔۔دا وے۔۔۔مجھے گنتی ہنڈرڈ تک آتی ہے۔سناؤں؟

بچپن کی یادوں کی کہکشاں سے ایک شرارت کا احوال بھی سن لیں۔

ہمارے جگری دوستوں میں ایک یونس کپاڈیا تھے جن کو ہم پیار سے کباڑیا کہتے تھے کیوں کہ حلیہ سے وہ لگتے بھی ایسے ہی تھے۔کباڑیا کا شمار محلے کے شریر ترین لڑکوں میں ہوتا تھا۔وہ ہر روز کسی نئی شرارت کا پروگرام لے کر آتے اور کبھی کبھی ہم بھی ان کے ساتھ شامل ہو جاتے۔اکثر وہ تو اپنی چالاکی کی وجہ سے بچ کر نکل جاتے اور ہم پھنس جاتے۔

ایک بار ہمارا دل پلاؤ کھانے کے لئے بہت مچل رہا تھا۔دبی دبی زبان سے اماں سے اپنی خواہش کا اظہار کیا تو انہوں نے خوب صورتی سے ٹال دیا۔ایک دن دوپہر کو گلی ڈنڈا کھیلنے کے بعد ہم اور کباڑیا نیم کے نیچے بیٹھے سستا رہے تھے۔جب ہم نے ان سے پلاؤ کھانے کی خواہش کا ذکر کیا۔وہ اپنے مخصوص انداز میں کچھ دیر ہونٹ سکوڑ کر سوچتے رہے پھر بولے۔

یار ایک ترکیب ہے۔تم کہہ رہے تھے کہ جب تمہارے ماموں موتی میاں حسن پور سے آتے ہیں تو تمہاری اماں پلاؤ ضرور بناتی ہیں۔

ہاں وہ تو ہے لیکن فی الحال تو ماموں کے آنے کا کوئی پروگرام نہیں ہے۔ہم نے لقمہ دیا۔

یار سنو تو۔تم تو گاؤں کے گاؤدی ہو۔ایسا کرو کہ ماموں کی طرف سے اپنے گھر کے پتے پر ایک خط لکھو جس میں یہ اطلاع ہو کہ تمہارے ماموں فلاں فلاں تاریخ کو تمہارے گھر پہنچ رہے ہیں۔ظاہر ہے کہ ان کی آمد کی خبر سن کر تمہاری امی ان کی پسند کے کھانے پکائیں گی۔ماموں نے تو آنا نہیں ہے۔کچکھ دیر انتظار کر کے گھر کے لوگ ہی وہ کھانا کھائیں گے۔

یار کباڑیا!بات تو پتے کی ہے لیکن اگر پول کھل گیا تو شامت آجائے گی۔ہم نے خدشہ ظاہر کیا۔

اماں کچھ نہیں ہوگا۔کچھ دن بعد یہ بات پرانی ہوجائے گی۔تمہارے ماموں کون سے روز روز آتے ہیں لیکن دوست!ہمیں بھی اس موقع پر یاد رکھنا۔کباڑیا مسکرائے۔

قصہ مختصر کہ دو پیسے کا پوسٹ کارڈ خریدا گیا۔کباڑیا کی بیٹھک میں کواڑ بند کر کے ہم نے کانپتی انگلیوں سے قلم پکڑا۔کباڑیا نے ڈانٹتے ہوئے قلم لے لیا۔

یار تم بالکل عقل سے پیدل ہو۔ایک تو تمہارا خط اتنا خراب ہے کہ تم خود نہیں پڑھ سکتے۔اس کے علاوہ گھر میں ہر کوئی تمہاری تحریر پہچانتا ہے۔فوراً ادھر لیے جاؤگے۔یوں خط لکھنے کے فرائض کباڑیا نے انجام دیے۔خط ماموں کی طرف سے ہماری اماں کے نام تھا جس میں یہ اطلاع تھی کہ ماموں ہفتہ کی شام تشریف لا رہے ہیں۔جب ہم وہ خط چوکی چوراہے کے لیٹر بکس میں پوسٹ کرنے جارہے تھے تو ڈر کے مارے پیر کانپ رہے تھے اور ایسا لگتا ہے کہ پورا شہر ہمیں گھور گھور کر دیکھ رہا ہے۔بہت انتظار کے بعد جمعرات کے دن وہ تاریخی خط پہنچ گیا۔ہم نے دیکھا کہ دوسری ڈاک کے ساتھ وہ پوسٹ کارڈ ہمارے والد صاحب کے سرہانے رکھا تھا۔خط پڑھنے کے بعد ہمارے والد صاحب نے ہماری اماں سے کہا ارے بھئی سنتی نہیں ہو (قبلہ والد صاحب ہماری والدہ کو سنتی نہیں ہو یا کہاں گئیں کہہ کر مخاطب کرتے تھے) ہفتہ کی شام کو موتی میاں آ رہے ہیں۔

اماں بہت خوش ہوئیں۔ابھی تک ہماری اسکیم کامیاب جارہی تھی۔ہفتہ کے دن تیسرے پہر پلاؤ کی یخنی چولھے پر چڑھ گئی۔شامی کباب کے لیے چنے کی دال اور قیمہ سل پر پسنا شروع ہوا۔کھانے کی خوشبو سے شام ہی سے پیٹ میں چوہے دوڑنا شروع ہو گئے۔

شام چار بجے ایک ایسا بم گرا کہ ہمارے چودہ طبق روشن ہو گئے۔ہم سائیکل پر دہی لے کر آ رہے تھے۔دیکھا کہ ہمارے گھر کے سامنے ایک سائیکل رکشے سے ہمارے موتی ماموں اپنا مخصوص خاکی رنگ کا تھیلا لیے اتر رہے ہیں۔ہمیں دیکھتے ہی انہوں نے گلے سے لگایا۔ہماری ایسی سٹی گم تھی کہ ہمیں ان کو سلام کرنے کا خیال بھی نہیں آیا۔رہ رہ کر خیال آ رہا تھا کہ ماموں کے خط کا ذکر ضرور آئےگا اور ہماری شرافت کا سارا پھول کھل جائےگا۔ماموں کے گھر میں آتے ہی ہم ان سے چپک گئے کہ جیسے ہی خط کا ذکر آئے ہم بچاؤ کی کچھ ترکیب کریں۔دو تین گھنٹے خیریت سے گزر گئے۔مغرب کی نماز کے بعد ہم سب لوگ آنگن میں بیٹھے تھے۔ماموں محفل سجائے شکار کے فرضی قصے سنا رہے تھے۔ہماری اماں ادھر سے گزریں اور کہنے لگیں۔

ارے بھیا!تو نے تو لکھا۔۔۔اتنا سنتے ہی ہم پیٹ دبا کر ایسے کراہے کہ سب گھبرا کر ہماری طرف متوجہ ہو گئے۔ہم پیٹ پکڑ کر پلنگ پر لیٹ گئے۔اماں کام چھوڑ کر ہماری طرف لپکیں۔ہمیں فوراً ڈاکٹر کے پاس لے جایا گیا اور ڈاکٹر صاحب نے وہی مخصوص کڑوا لال شربت دے کر چکنی غذا سے پرہیز کی تاکید کر دی۔

رات کو سب لوگ دسترخوان کے گرد بیٹھے پلاؤ اور شامی کباب کے مزے لے رہے تھے اور ہم چمچے سے دلیہ کھاتے ہوئے حسرت سے سب کو دیکھ رہے تھے۔گلی میں سے کباڑیا مخصوص سیٹی کی آواز آ رہی تھی۔شاید وہ بھی بھوک سے تلملا رہے تھے۔

بہت دنوں کی بات ہے کہ کسی گاؤں میں ایک مچھیرا رہتا تھا۔اس کی ایک بیوی تھی اور ایک لڑکا۔بیچارہ تھا بہت غریب!لیکن محنت بھی خوب کرتا تھا۔صبح ہوتے ہی وہ اپنا جال لے کر چھوٹی سی کشتی میں بیٹھ جاتا اور سمندر کی چنچل موجوں سے کھیلتا ہوا دور بہت دور مچھلیاں پکڑنے کے لئے نکل جاتا۔گھر میں اس کی بیوی بھی محنت کرتی۔گھر کا کام کاج کرنے کے بعد وہ گرم گرم مزے دار بھجئے بناتی اور بیچنے کے لئے اپنے لڑکے کودے دیتی۔وہ ان بھجیوں کو لے کر گاؤں کی گلی کوچوں میں چلا جاتا۔اسی طرح مچھیرے کا یہ چھوٹا سا کنبہ ہنسی خوشی اپنےغریبی کے دن گزار رہا تھا۔ایک روزمچھیرے کا لڑکا بھجیجئے بیچنے کے لئے گاؤں میں دور سے نکل گیا۔جب سب بھجیئے بک گئے تووہ پیسوں کوتھال میں رکھ کر، تھال سرپراٹھائے اپنے گھرکی طرف چل پڑا۔گھردور تھا، دھوپ تیز تھی۔لڑکا چلتے چلتے تھک گیا۔راستے میں اسے ایک بڑا سا پتھر دکھائی دیا۔پتھرکودیکھ کر اسے خیال آیاکہ اس کے سائے میں کچھ دیر آرام کر لوں۔یہ سوچ کر اس نے تھال پتھر پر رکھ دیا اور خود پتھر سے ٹیک لگا کر بیٹھ گیا۔تھوڑی ہی دیربعد اس کی آنکھ لگ گئی اور وہ سو گیا۔کچھ دیر کے بعد جب اس کی ا ٓنکھ کھلی تو دیکھا کہ تھال خالی ہے اور اس میں ایک بھی پیسہ نہیں!اب تو وہ بہت ڈرا، وہ جانتا تھا کہ اگر خالی ہاتھ گھر گیا تو ماں ناراض ہوگی۔وہ ادھرادھر دیکھنے لگا کہ شاید کوئی اس کی مدد کرے لیکن وہاں سوئے گھاس پھوس اور پتھروں کے کچھ بھی نہیں تھا۔آخر بہت سوچ بچار کے بعد ایک بات اس کی سمجھ میں آئی۔اس نے جلد سے خالی تھال ہاتھ میں لیا اور قاضی کے گھر کی طرف بڑھا۔اس وقت قاضی صاحب اپنے دوستوں سے بات چیت کر رہے تھے۔جب انہو ں نے ایک چھوٹے سے لڑکے کو خالی تھال لئے اپنی طرف آتے ہوئے دیکھا تو انہیں بڑی حیرت ہوئی اوران کے دوستوں کو بھی تعجب ہوا۔لڑکا قاضی صاحب کے سامنے آیا تھال زمین پر رکھا اور ہاتھ باندھ کر ادب سے کھڑا ہو گیا۔قاضی صاحب نے مسکراکر پوچھا، کیوں بیٹا!کیا بات ہے؟یہاں کیسے چلے آئے؟قاضی صاحب کے لہجے میں ہمدردی تھی محبت تھی اور لڑکا اسی ہمدردی اور محبت کا محتاج تھا۔اس کی آنکھ ڈبڈبا آئیں۔اس نے روتے ہوئے اپنی پوری کہانی انہیں سنانا شروع کی۔قاضی صاحب اوران کے دوستوں نے لڑکے کی بپتا کو بڑے غورسے سنا۔جب اس کی آپ بیتی ختم ہوئی تو چاروں طرف ایک خاموشی چھا گئی۔قاضی صاحب نے اپنی آنکھیں موندلیں، سر جھکا لیا اور کچھ سوچنے لگے۔کچھ دیرکے بعد انہوں نے سر اٹھایا، آنکھیں کھولیں اور بڑی متانت اور سنجیدگی سے اپنے سپاہیوں کو حکم دیا۔اس لڑکے کے ساتھ جاؤ اور اس پتھر کو، جس پر اس نے پیسوں کا تھال رکھا تھا، رسیوں سے جکڑ کر ہماری خدمت میں پیش کرو۔اس نے اس غریب کے پیسے چرائے ہیں، اس کی محنت چرائی ہے۔لہذا اسے اس جرم کی سزا ملنی چاہئے۔قاضی صاحب کے اس حکم پر سپاہیوں کو بڑی حیرت ہوئی۔وہ سوچنے لگے کہ کہیں پتھر بھی چوری کر سکتا ہے۔لیکن قاضی صاحب کا حکم تھا، لہذا وہ لڑکے کے ساتھ گئے۔پتھر کو رسیوں سے باندھا اور کھینچتے ہوئے چلے۔جب گاؤں کے لوگوں نے قاضی کے سپاہیوں کو اس طرح پتھر لے جاتے ہوئے دیکھا تو وہ پوچھنے لگے کہ کیا بات ہے؟سپاہیوں نے جوسچ بات تھی وہ بتادی۔بس پھر کیا تھا آن کی آن میں یہ خبر سارے گاؤں میں پھیل گئی کہ ایک پتھر نے مچھیرے کے لڑکے کے پیسے چرائے ہیں اور اسے انصاف کے لئے قاضی صاحب کی عدالت میں پیش کیا جا رہا ہے۔اس خبر کے پھیلتے ہی گاؤں کے سب لوگ عدالت کی طرف چل پڑے اور دیکھتے ہی دیکھتے عدالت کا کمرہ ہجومیوں سے کھچاکھچ بھر گیا۔قاضی صاحب عدالت میں کرسی پر بیٹھے تھے ان کے سامنے ایک طرف مچھیرے کا لڑکا ہاتھ باندھے کھڑا تھا ا وردوسری جانب رسیوں میں جکڑا ہوا پتھر رکھا ہوا تھا۔قاضی صاحب نے لڑکے کی طرف دیکھتے ہوئے کہا، کیا تمہیں اس بات کا یقین ہے کہ تم نے پیسے تھال میں رکھے تھے اور تھال کو اس پتھر پر رکھا تھا؟لڑکے نے بڑے ادب سے جواب دیا، جی حضور، مجھے پورا یقین ہے کہ تھال اس پتھر پر تھا اور پیسے تھال میں تھے۔اب قاضی صاحب نے اپنا رخ پتھر کی جانب کیا اور کہا، مدعی نے اس وقت جو کچھ بھی کہا ہے، کیا تمہیں اس سے انکار ہے؟قاضی صاحب کے اس سوال پر پوری عدالت میں ایک قہقہہ گونج اٹھا۔سب آپس میں چہ میگوئیاں کرنے لگے کہ کہیں پتھر بھی چوری کر سکتا ہے؟کہیں پھر بھی سوال کا جواب دے سکتا ہے؟قاضی نے لوگوں سے عدالت کی عزت اور احترام کی خاطر خاموش رہنے کے لئے کہا۔عدالت میں ایک بار پھر سناٹا چھا گیا۔جب پتھر کی جانب سے کوئی جواب نہیں ملا تو قاضی صاحب نے اپنا فیصلہ سناتے ہوئے کہا، چونکہ عدالت کے سوال پر پتھر کی خاموشی اپنے جرم کا اقبال کر رہی ہے، اس لئے اپنے جرم کے پاداش میں اسے سو کوڑے لگائے جانے کا حکم دیا جاتا ہے۔قاضی صاحب کے اس فیصلہ پر عدالت میں پھر ایک بار قہقہہ کی آواز گونج اٹھی۔چوبدار نے دوبارہ مجمع کو خاموش رہنے کاحکم دیا۔عدالت کے کمرے پرایک بارپھر خاموشی چھاگئی۔اب پتھر کو عدالت کے بیچوں بیچ لایا گیا۔اس کی رسیاں کھول دی گئیں۔سپاہی کاکٹورا اس پر برسنا شروع ہوا۔کوڑے کی آواز فضا میں کانپنے لگی اور لوگ اس عجیب وغریب سزا پر ہنسنے لگے۔سزا مکمل ہو گئی۔قاضی صاحب نے عدالت برخاست کر دی اور جب لوگ باہر جانے لگے تو قاضی صاحب نے اچانک سبھوں کورک جانے کا حکم دیا اور لوگوں سے مخاطب ہوتے ہوئے کہا!چوں کہ آپ لوگوں نے عدالت کے کمرے میں بےاختیار قہقہہ لگاکر اس کی توہین کی ہے، لہذا ہر شخص کو سزا کے طور پر ایک پیسہ جرمانہ کیا جاتا ہے۔ایک سپاہی پانی سے بھرا ہوا پیالہ اپنے ہاتھ میں لئے ہوئے دروازہ پر کھڑا رہےگا اور ہر شخص اس پانی سے بھرے ہوئے پیالہ میں ایک پیسہ ڈال کر باہر کی طرف نکل جائےگا۔حکم کی خلاف ورزی کرنے والے کو سخت سے سخت سزا دی جائےگی۔قاضی اپنا حکم سنا کر خاموش ہو گیا۔عدالت کا کمرہ مختلف شکوک اور شبہوں کا مرکز بن گیا۔سپاہیوں نے مجمع کو ایک قطار کی صورت میں کھڑا کر دیا۔اب ہرشخص باری باری اس پانی سے بھرے ہوئے پیالہ میں ایک پیسہ ڈال دیا اور باہر کی طرف نکل جاتا۔قاضی صاحب کھڑے یہ تماشا دیکھ رہے تھے۔اتنے میں ایک شخص پیالہ میں پیسہ ڈال کر باہر نکلنا ہی چاہتا تھا کہ قاضی صاحب نے چلا کر کہا، اس شخص کو گرفتار کیا جائے۔سپاہیوں نے اسے فوراً پکڑ لیا اور قاضی کے سامنے پیش کیا۔عدالت دوبارہ بیٹھی۔قاضی صاحب نے لوگوں کی طرف دیکھتے ہوئے کہا، چور پکڑا گیا اور آپ لوگوں کے سامنے حاضر ہے۔اس کے بعد انہوں نے گرفتار کئے ہوئے شخص سے مخاطب ہوتے ہوئے کہا، سچ سچ بتاؤ، کیا تم نے اس غریب کے پیسے نہیں چرائے؟اگر تم نے جھوٹ اور غلط بیانی سے کام لیا تو تمہیں دگنی سزا دی جائےگی۔ایک چوری کے الزام میں اور دوسرے جھوٹ بولنے کے جرم میں۔اس شخص نے فورا اپنے گناہ کو قبول کیا۔لوگوں کو بڑا تعجب ہوا۔سبھوں نے مل کر قاضی صاحب سے درخواست کی کہ وہ بتائیں کہ انہوں نے چور کو کیسے پکڑا؟قاضی صاحب نے کہا، پتھر کو عدالت میں پیش کرنے کا مقصد آپ سبھوں کویہاں جمع کرنا تھا۔پتھر سے گفتگو اور اس کی سزا ایک مذاق تھا۔جس کا مقصد آپ لوگوں کو ہنسا کر توہین عدالت کا مجرم قرار دینا تھا اور آپ لوگوں سے جرمانہ وصول کرنے سے مراد چور کو پہچاننا تھا اوروہ مراد حاصل ہو گئی۔اب آپ پوچھیں گے کہ کس طرح تو وہ بھی سن لیجئے۔آپ لوگوں نے پانی میں ایک ایک پیسہ ڈال دیا، لیکن کچھ نہیں ہوا اور جب اس شخص نے پانی میں پیسہ ڈالا تو پانی کی سطح پر تیل کی چکناہٹ تیرنے لگی۔اس کا مطلب یہ تھا کہ اس کے پیسے پر تیل لگا ہوا تھا اور تیل پر لگا ہوا پیسہ اس کی جیب میں کہاں سے آیا؟اسی بھجیجئے کے تھال میں سے جس میں بھجیجئے رکھے ہوئے تھے اور جس پر ان کا تیل گیا تھا۔

قاضی کی یہ بات سن کر سب کو حیرت ہوئی اور وہ قاضی کے فیصلے کی داد دینے لگے۔اس کے بعد جرمانے کے وہ تمام پیسے مچھیرے کے لڑکے کو دیئے گئے اور قاضی کی عقلمندی سے اسے چوری کئے ہوئے پیسے بھی واپس مل گئے۔اس طرح لڑکا خوش خوش اپنے گھر لوٹا اور چور کو اس کے کئے کی سزا ملی۔

جاڑے کی رات۔کھانا ختم ہوا۔لحاف کے اندر دادی نے جب اپنے پیر گرم کیے توانہیں گھیر کر سارے بچے بیٹھ گئے اور کہانی سنانے کا اصرار کرنے لگے۔دادی نے سب سے چھوٹے پوتے کو گود میں بٹھایا اور ہمیشہ کی طرح کہا بیچ کہانی میں کوئی نہیں بولے گا۔

جی دادی۔۔۔کئی آوازیں ایک ساتھ گونجیں اور دادی نے اپنے خاص انداز سے قصہ کہنا شروع کیا۔۔۔ایک تھا ایک نہیں تھا خدا کے علاوہ کوئی نہ تھا۔

آج سے بہت سال پہلے ایک بطخ میاں ہوا کرتے تھے۔ابھی دادی نے اتنا ہی کہا تھا کہ کچھ بچوں کی ہنسی چھوٹ گئی۔دادی نے انہیں گھورا اور کہانی آگے بڑھائی۔

بطخ میاں انصاری کہنے کو انگریزوں کے خانساماں تھے۔مگر وطن کی محبت سے ان کا دل لبریز تھا۔وہ مشرقی چمپارن کے سسواں گاؤں کے رہنے والے تھے۔انہوں نے اپنی جان کی بازی لگا کر مہاتما گاندھی کی جان بچائی تھی۔یہی ان کا سب سے بڑا کارنامہ تھا۔

وہ کیسے دادی جان؟چھوٹی چمپا بول اٹھی۔سب نے ڈر کر دادی کو دیکھا مگر دادی جان کو غصہ نہیں آیا اور انہوں نے بڑے پیار سے چمپا کو دیکھ کر کہا۔

یہ قصہ ہوگا 15 اپریل 1917 کا جب مہاتما گاندھی انگریزوں اور مل مالکوں کے ذریعہ کسانوں پر ڈھائے جارہے ظلم کا جائزہ لینے کے لیے چمپارن آئے تھے۔مہاتما گاندھی کی مقبولیت دیکھ کر انگریز گھبرا گئے اور انہوں نے گاندھی جی کو قتل کرنے کی سازش رچ ڈالی۔انگریز کلکٹر نے بطخ میاں کو حکم دیا کہ وہ گاندھی جی کے دودھ میں زہر ملا کر انہیں پینے کو دیں۔یہ حکم سن کر بطخ میاں کی تو جیسے جان ہی نکل گئی۔ایک طرف مالک کا حکم دوسری طرف وطن کا پیار۔بس بطخ میاں نے دل ہی دل میں فیصلہ لے لیا۔

وہ کیسے دادی؟امجد کا گلا ڈر سے سوکھ گیا اور وہ منع کرنے کے باوجود پوچھ بیٹھا۔

تم لوگوں کو کہانی سننے کا جب سلیقہ نہیں ہے تو پھر کیوں سنتے ہو؟

دادی خفا ہوگئیں۔اس طرح مزہ کر کرا ہوتا دیکھ کر سب نے امجد کو گھورا۔امجد شرمندہ ہوا منہ ٹکا کر بیٹھ گیا۔

کہانی کا لطف لو، صبر کرو۔۔۔ہر چیز میں جلدی۔۔۔دادی کا موڈ خراب ہوچکا تھا۔

دادی۔۔۔مجھے معاف کردیں۔۔۔امجد نے دادی کو منایا۔کچھ دیر دادی چپ رہیں پھر کہنے لگیں۔

بطخ میاں نے مالک کا حکم مانااور دودھ میں زہر ملا دیا اور جب گاندھی جی دودھ پینے کے لیے گلاس اٹھانے لگے تو بطخ میاں نے اصلیت گاندھی جی سے کہہ دی۔یہ سن کر مہاتما گاندھی نے گلاس الٹ دیا۔دودھ پھیل گیا۔انگریزوں کو سمجھتے دیر نہ لگی کہ یہ حرکت بطخ میاں کی ہے۔اس وقت وہاں ڈاکٹر راجندر پرساد بھی موجود تھے۔جو بعد میں صدر جمہوریہ ہند بنے۔بطخ میاں سے ناراض انگریز کلکٹر نے انہیں جیل میں ڈال دیا۔اور مقدمہ چلا کر ان کی ساری زمین وجائیداد نیلام کر دی اور انہیں اور ان کے خاندان کو بھوکا تڑپنے کے لئے چھوڑ دیا۔دادی اتنا کہہ کر کچھ پل ٹھرکیں۔سب نے پہلو بدلا۔پھر ٹھنڈی سانس لے کر بولیں۔زمانہ بدلا ہمارے غلام ملک کو آزادی ملی۔جب ڈاکٹر راجندر پرساد آزاد ہندوستان کے پہلے صدر منتخب ہوئے تو انہوں نے بدحال بطخ میاں کو 1950 میں 150 ایکڑ زمین دینے کے لیے بہار حکومت سے کہا تاکہ وہ آرام و سکون سے رہ سکیں مگر ایسا نہ ہوا اور 1957 میں بطخ میاں کا انتقال ہوگیا۔سسواں اجگری گاؤں میں ہی ان کا مزار ہے۔

اتنا کہتے کہتے دادی نے آنکھوں میں بھرے آنسوؤں کو پونچھا۔سب نے ایک دوسرے کو دیکھا۔

ننھے دلوں میں سوال اٹھ رہے تھے۔مگر دادی کی اداسی دیکھ کر کسی کی ہمت زبان کھولنے کی نہیں پڑ رہی تھی۔دادی نے ٹھنڈی سانس بھری اور جسےد اپنے سے کہا ہو۔

یہ گمنام مجاہد آزادی گمنام ہی رہا۔اس نے کسی لالچ میں اپنا فرض نہیں پورا کیا تھا۔وہ تو وطن کی محبت کا جذبہ تھا بعد میں چمپارن کے یورپی نیل کاشتکاروں کے خلاف کسان تحریک میں وہ تنم بار جیل گئے اور جو بھی پاس بچا تھا اس کو بھی گنوانا پڑا۔

کچھ دیر خاموشی چھائی رہی۔دادی کے چہرے پر معصوم نظریں ٹکی تھیں۔دادی نے محسوس کیا اور ہلکی سی مسکرائیں اور بولیں۔

فدا کاری رنگ لائ ہے۔آج برسوں بعد ہم انہیں یاد کر رہے ہیں یہی کیا کم ہے دادی کے اس جملے کو سن کر امجد کو محسوس ہوا کہ وہ اس فداکاری کی کہانی کو اپنے ساتھیوں کو سنائے گا اور دل ہی دل میں یہ فیصلہ لیا کہ وہ اپنے وطن کے لیے بطخ میاں انصاری کی طرح ہی کوئی بڑا کام انجام دے گا جس سے لوگ اسے موت کے بعد بھی یاد کریں۔

پیغمبر اسلام کے پاس ایک غریب آدمی نے جا کر عرض کی۔میرا ہاتھ بہت تنگ ہے۔کوئی ایسی تجویز بتا دیجیے کہ یہ تنگی جاتی رہے۔

آپ نے پوچھا۔کچھ تمہارے پاس ہے بھی؟اس نے کہا۔صرف ایک دری ہے اور لکڑی کا پیالہ۔فرمایا دونوں چیزیں لے آؤ۔

غریب اسی وقت دری اور پیالہ لے آیا۔جنہیں آپ نے وہیں بیٹھے بیٹھے کسی کے ہاتھ آٹھ آنے میں بیچ دیا اور اسے دام دے کر فرمایا۔اس میں سے چار آنے کی تو ایک کلھاڑی لے آؤ اور چار آنے کا آٹا آج کے لیے گھر میں دے آؤ۔

تھوڑی دیر میں جب وہ آٹا گھر پہنچا کر اور کلھاڑی لے کر آپ کی خدمت میں دوبارہ حاضر ہوا تو آپ نے اپنے ہاتھے سے اس میں لکڑی کا دستہ لگا دیا اور فرمایا جاؤ ہر روز جنگل میں جا کر اس سے لکڑیاں کاٹ لایا کرو۔اور انہیں بیچ کر گھر کا خرچ چلایا کرو۔پندرہ دن بعد پھر آنا اور ہمیں اپنا حال سنا جانا۔

غریب نے پندرھویں دن آ کر عرض کی۔گھر کا خرچ چلا کر اس وقت میرے پاس دو روپے موجود ہیں۔

آپ بہت خوش ہوئے اور وہ شخص تھوڑے عرصے میں خوش حال ہو گیا۔

منصور اور منیر شامی کی بہنیں بانو اور شہلا ٹاور ہاؤس گرائمر اسکول میں پڑھتی تھیں۔یہ ایک پرائیویٹ اسکول تھا اور اس کو بیگم نایاب نامی ایک خاتون چلاتی تھیں۔وہ اس کی مالک بھی تھیں اور پرنسپل بھی۔وہ ایک بہت اچھی اور نیک دل خاتون تھیں۔ان کا یہ اسکول پلے گراؤنڈ سے میٹرک تک تھا۔اس کا نظم و نسق اور پڑھائی اتنی اچھی تھی کہ لوگ دور دور سے اپنے بچوں کو اس اسکول میں پڑھنے کے لیے بھیجتے تھے۔

میڈم نایاب ایک سمجھدار خاتون تھیں اور یہ جانتی تھیں کہ اگر ان کے اسکول کا اسٹاف خوشحال ہوگا تو وہ اپنی ذمہ داریوں کی طرف زیادہ دھیان دے گا۔اس لیے انہوں نے اسکول میں کام کرنے والی ٹیچروں اور دوسرے اسٹاف کی بہترین تنخواہیں مقرر کی تھیں جس کی وجہ سے وہ لوگ بہت خوش تھے اور دل لگا کر اپنے فرائض انجام دیتے تھے۔یہ ہی وجہ تھی کہ اس اسکول میں پڑھنے والے بچے بہت زیادہ قابل اور ذمہ دار تھے۔

ایک روز بانو اسکول سے گھر آئ تو وہ گھبرائی ہوئی سی لگ رہی تھی۔اس نے خاموشی سے کتابوں کا بیگ ایک طرف رکھا، یونیفارم بھی تبدیل نہیں کیا اور ڈرائنگ روم کی کھڑکی کے پاس کھڑی ہو کر کچھ سوچتے ہوئے باہر پودوں کو دیکھنے لگی۔

منصور ڈرائنگ روم میں ہی بیٹھا ہوا تھا۔اس نے بانو کو اداس دیکھا تو بولا۔بانو بیگم۔کیا ٹیسٹ میں مارکس کم آئے ہیں جو اتنا اداس نظر آ رہی ہو۔ہر وقت کھیل کود میں لگی رہو گی تو یہ ہی ہوگا۔خیر اب تم فکر مت کرو۔میں آج سے روز شام کو تمہیں پڑھایا کروں گا۔

منصور بھائی یہ بات نہیں ہے۔بانو اس کے قریب آ کر بیٹھ گئی۔ہماے اسکول میں ڈاکہ پڑ گیا ہے۔ڈاکو میڈم نایاب کے آفس کے سیف میں سے تین لاکھ روپے لے گئے ہیں۔وہ بہت پریشان ہیں۔مجھے تو بہت ڈر لگ رہا ہے۔ڈاکوؤں کے پاس پستولیں بھی تو ہوتی ہیں نا؟۔

منصور نے دلچسپی سے پوچھا۔یہ کیسے ہوا؟میڈم نے اتنی بڑی رقم اپنے آفس کے سیف میں کیوں رکھی تھی؟۔

یہ تو مجھے نہیں پتہ۔انکل رشید کے سب انسپکٹر عارف اس کیس کی تفتیش کر رہے ہیں وہ میڈم کے ڈرائیور کو اپنے ساتھ لے گئے ہیں مگر ڈرائیور انکل تو بہت شریف آدمی ہیں، وہ یہ کام نہیں کرسکتے۔آپ اور منیر بھائی تو اتنے بہت سے مجرموں کو پکڑوا چکے ہیں۔ان ڈاکوؤں کو بھی پکڑوادیں نا۔بانو نے امید بھری نظروں سے اسے دیکھا۔

تم فکر مت کرو۔ہم ان مجرموں کو ضرور پکڑ وائیں گے۔تم جا کر کپڑے تبدیل کرو۔کھانا کھاؤ اور تھوڑی دیر کے لیے سو جاؤ۔اور دیکھو۔ہمیں ان چوروں ڈاکوؤں سے ڈرنے کی کوئی ضرورت نہیں ہے۔یہ لوگ بزدل ہوتے ہیں۔جب انہیں یہ احساس ہوتا ہے کہ لوگ ان سے ڈرتے ہیں تو یہ شیر ہوجاتے ہیں۔یہ اس کمزوری سے فائدہ اٹھاتے ہیں۔

میں جب ان کی بڑی بڑی مونچھیں اور ہاتھ میں پستول یا کوئی دوسری گن دیکھتی ہوں تو مجھے تو منصور بھائی ان لوگوں سے بہت ڈر لگتا ہے۔بانو سہمے ہوئے لہجے میں بولی۔

تم ایک با ہمت لڑکی ہو۔ویسے بھی آج کل کی لڑکیاں کیسے کیسے بہادری کے کام کرتی ہیں، تمہیں تو پتہ ہی ہوگا۔پھر ہم ان جرائم پیشہ لوگوں سے کیوں ڈریں؟۔ہماری مدد کے لیے ہمارے ملک میں بہت سے ادارے ہیں جن میں پولیس بھی شامل ہے۔ہم لوگ بہادر بنیں گے تو اپنی پولیس کی مدد سے ان جرائم پیشہ لوگوں کو کیفر کردار تک پہنچانے میں آسانی ہوگی۔منصور نے اسے سمجھاتے ہوئے کہا۔

بانو کچھ سوچتے ہوئے اٹھ کھڑی ہوئی۔اسے گئے ہوئے ابھی کچھ ہی دیر ہوئی تھی کہ منیر شامی آگیا۔منصور اسے دیکھ کر بولا۔

چلو اوپر ہی بیٹھیں گے۔تم بھی بانو اور شہلا کے اسکول میں ہونے والی ڈکیتی کی خبر لائے ہوگے؟۔

یہ ڈکیتی کی نہیں چوری کی واردات ہے۔کوئی چور خاموشی سے پرنسپل کے آفس میں داخل ہو کر سیف کا لاک کھول کر اس میں سے تین لاکھ روپے چوری کر کے چلا گیا۔منیر شامی نے کہا۔

میڈم نایاب کا بیٹا یاسر میرا دوست ہے۔ویسے تو اس کیس کی تفتیش انکل رشید کے پولیس اسٹیشن میں تعینات ان کا ایک سب انسپکٹر عارف کر رہا ہے مگر یاسر نے اس سلسلے میں ہمیں بلایا ہے اور درخواست کی ہے کہ ہم بھی اس معاملے کو دیکھیں۔تم کہو تو ایک چکر لگا آئیں۔منیر شامی نے کہا۔

یاسر نے اس واقعہ کی کیا تفصیلات بتائی ہیں؟۔منصور نے پوچھا۔

تفصیلات تو کچھ نہیں بتائیں۔اس سے مل کر ہی پتہ چلیں گی۔منیر شامی بولا۔

چلو چلتے ہیں۔وہاں جانے میں کوئی حرج نہیں۔مگر اس وقت تو اسکول بند ہوگیا ہوگا۔منصور نے گھڑی کی طرف دیکھتے ہوئے کہا۔

اس سے کوئی فرق نہیں پڑتا۔یہ اسکول ایک بہت بڑے رقبے پر پھیلا ہوا ہے۔میڈم نایاب کا بنگلہ اور ملازمین کے کوارٹر بھی اس میں ہیں۔انہوں نے ایک بورڈنگ ہاؤس بھی اسی میں بنا رکھا ہے۔اس بورڈنگ ہاؤس میں وہ ٹیچرز لڑکیاں رہتی ہیں جن کی اس شہر میں اپنی رہائش کا کوئی انتظام نہیں ہے۔منیر شامی نے بتایا۔

کچھ دیر بعد وہ تیار ہو کر گھر سے نکلے۔ان کا ڈرائیور دلاور ان کو لے کر ٹاور ہاؤس گرائمر اسکول پہنچا۔منیر شامی نے یاسر کو موبائل پر اپنے آنے کی اطلاع دے دی تھی۔وہ اسکول کے گیٹ پر ان کے استقبال کے لیے موجود تھا۔ڈرائیور دلاور کو باہر ہی انتظار کرنے کا کہہ کر وہ دونوں یاسر کے ساتھ اس کے گھر میں آئے۔میڈم نایاب انھیں دیکھ کر بہت خوش ہوئیں۔ان سے کھانے کا پوچھا۔ان کے انکار پر انہوں نے گھر میں کام کرنے والی خادمہ سے ٹھنڈا مشروب لانے کا کہا اور پوری طرح لڑکوں کی طرف متوجہ ہو کر بیٹھ گئیں۔منصور کو یہ دیکھ کر کچھ حیرت ہوئی تھی کہ میڈم نے ہاتھوں پر باریک کالے دستانے پہن رکھے تھے۔اسے داستانوں کی طرف متوجہ دیکھا تو وہ مسکرا کر بولیں۔گرمی میں دستانے بہت تکلیف دیتے ہیں مگر مجھے بہت ساری چیزوں سے الرجی ہے۔انھیں چھو لوں تو ہاتھوں پر خارش شروع ہوجاتی ہے۔اس لیے انہیں ڈاکٹر کے مشورے پر ہر وقت پہننا پڑتا ہے۔منصور نے مسکرا کر سر ہلا دیا۔

میڈم پہلے تو یہ بتائیے کہ اتنی بڑی رقم اپنے آفس میں رکھنے کی ضرورت کیوں محسوس ہوئی تھی۔

منیر شامی کے اس سوال پر میڈم نایاب کے چہرے پر حیرت کے آثار نمودار ہوئے۔وہ تحسین آمیز انداز میں بولیں۔بھئی اتنا اہم سوال تو ابھی تک مجھ سے اس سب انسپکٹر نے بھی نہیں پوچھا تھا جو اس معاملے کی تفتیش کرنے آیا تھا۔یہ رقم میں نے بینک سے اپنے اسٹاف کو تنخواہیں دینے کے لیے منگوائی تھی۔یہ کل کی بات ہے۔ہمارا کیشئر ڈرائیور کے ساتھ بینک گیا تھا۔یہ لوگ یہاں سے ایک بجے نکلے تھے۔دو بجے ہمارا اسکول بند ہوجاتا ہے۔انہیں آنے میں دیر ہوئی تو میں نے سب لوگوں سے کہہ دیا کہ اب وہ لوگ چھٹی کریں، ان کی تنخواہ کل ملے گی۔کیشئر اور ڈرائیور چار بجے اسکول پہنچے۔میں آفس میں ہی تھی اور کچھ کام دیکھ رہی تھی۔ویسے بھی میں دیر تک کام کرنے کی عادی ہوں۔کیشئر پیسے لے کر آیا ور بتایا کہ بینک میں بہت بھیڑ تھی اس لیے اسے دیر ہوگئی ہے۔میں نے کیشئر سے پیسے لیے، انھیں گنا اور یہ سوچ کر آفس کے سیف میں رکھ دیا کہ کل نکال لوں گی۔مگر آج صبح جب میں نے سیف کھولی تو وہ خالی پڑا تھا۔روپے اس میں نہیں تھے۔

دونوں لڑکے خاموشی سے ان کی بتائی ہوئی تفصیل سن رہے تھے۔وہ خاموش ہوئیں تو منصور نے پوچھا۔سیف کی چابیاں کہاں ہوتی ہیں؟۔

وہ میری گاڑی کی چابیوں کے ساتھ ہوتی ہیں اور میں ان کو اپنے پاس ہی رکھتی ہوں۔اس آفس کی چابی بھی ان ہی چابیوں میں موجود رہتی ہے۔میڈم نایاب نے بتایا۔

گاڑی آپ ہی چلاتی ہیں؟۔منیر شامی نے پوچھا۔

زیادہ تر میں ہی چلاتی ہوں۔مگر میرا ڈرائیور بھی چھوٹے موٹے کاموں کے لیے اسے لے جاتا ہے جب کوئی دوسری گاڑی موجود نہیں ہوتی۔کل وہ دونوں بینک میری ہی گاڑی میں گئے تھے۔ہمارے پاس دوسری گاڑیاں بھی ہیں مگر چونکہ چھٹی کا وقت ہو رہا تھا اور ان گاڑیوں میں بچوں کو گھر چھوڑا جاتا ہے اس لیے میں نے بینک جانے کے لیے انھیں اپنی گاڑی دے دی تھی۔

سب انسپکٹر عارف صاحب نے ڈرائیور کو کیوں گرفتار کیا ہے؟۔منیر شامی نے پوچھا۔

اسے گرفتار نہیں کیا ہے۔پوچھ گچھ کے لیے تحویل میں لیا ہے۔سب انسپکٹر کو جب یہ پتہ چلا کہ سیف اور آفس کی چابیاں گاڑی کی چابیوں کے ساتھ ہی ہوتی ہیں اور گاڑی وہ ڈرائیور بھی استعمال کرتا ہے تو وہ پوچھ گچھ کے لیے اسے اپنے ساتھ لے گئے ہیں۔اس کی بیوی بے چاری بڑی پریشان ہے۔

ڈرائیور کیسا آدمی ہے؟۔منیر شامی نے پوچھا۔

بہت ہی ایماندار اور نیک۔مگر اس کی ایک حرکت نے اسے مشکوک بنا دیا ہے۔کل شام کو وہ مجھ سے گاڑی مانگ کر لے گیا تھا۔کہہ رہا تھا کہ بیوی کو ڈاکٹر کے پاس لے جانا ہے۔اس کی واپسی رات کو ہوئی تھی۔جب میں نے یہ بات سب انسپکٹر کو بتائی تو اس نے کہا تھا کہ یہ بات ممکن ہے کہ اس دوران اس نے خاموشی سے آفس کھول کر سیف میں سے رقم نکال لی ہو کیوں کہ چابیاں تو اس کے پاس ہی تھیں۔مجھے تو یقین نہیں مگر سب انسپکٹر نہیں مان رہا تھا۔

ہم آپ کا آفس دیکھنا چاہتے ہیں۔منصور نے کہا۔اور ہاں۔آپ کی چابیاں کہاں ہیں؟۔میڈم نایاب نے اپنے پرس میں سے چابیوں کا گچھا نکالا اور منصور کے حوالے کردیا۔

یہ بھی بتا دیجیے کہ ان میں سے سیف کی چابی کون سی ہے اور آفس کی کون سی ہے۔منیر شامی نے کہا۔انہوں نے ان دونوں چابیوں کی نشاندہی کی۔منیر شامی نے ان چابیوں کو کی رنگ سے نکال لیا اور باقی چابیاں میڈم کے حوالے کردیں۔میڈم کسی کام سے اٹھ کر وہاں سے چلی گئیں۔

منصور ان چابیوں کا جائزہ لے رہا تھا۔اس نے چابیوں پر پر انگلیاں پھیریں تو اسے ان پر کچھ چکناہٹ سی محسوس ہوئی۔اس نے انھیں سونگھا اور بولا۔اچھی خوشبو ہے۔

منیر شامی نے جلدی سے اس کے ہاتھ سے دونوں چابیاں لیں اور انھیں سونگھ کر بولا۔یہ تو صابن کی خوشبو لگتی ہے۔اس کا مطلب ہے کہ ان چابیوں کو کسی صابن پر رکھ کر ان کی نقل اتاری گئی ہے اور پھر اس کی مدد سے نقلی چابیاں تیار کی گئیں۔

بالکل یہ ہی بات ہوگی۔منصور نے مسکرا کر کہا۔

دونوں لڑکے یاسر کو ساتھ لے کر میڈم کے آفس پہنچے۔آفس پہنچ کر منصور اور منیر شامی نے وہاں کا سرسری نظر وں سے ایک جائزہ لیا۔پھر انہوں نے بڑی باریک بینی سے ہر چیز دیکھی۔کچھ دیر بعد منصور نے کہا۔چور نے نقلی چابیوں کی وجہ سے اپنا کام بڑی آسانی سے انجام دے دیا تھا۔یہاں ایسے کوئی آثار نہیں ہیں کہ سیف کو کھولنے کے لیے زور آزمائی کی گئی ہو۔

اس کے بعد منیر شامی نے اپنی جیب سے ایک اسپرے پاؤڈر کا ٹن نکالا۔اس کی شکل میٹل کے پرفیوم اسپرے کی سی تھی۔اس نے سیف کے ہینڈل پر پاؤڈر چھڑک کر اس پر لگے انگلیوں کے نشانات ابھارے۔منصور اپنے موبائل سے ان نشانات کی تصویریں بنانے لگا۔یاسر ان دونوں کی حرکتوں کو بڑے غور سے دیکھ رہا تھا اور نہ صرف وہ حیران تھا بلکہ متاثر بھی نظر آتا تھا۔یہ تمام چیزیں تم لوگوں نے کہاں سے سیکھی ہیں؟۔آخر اس نے پوچھ ہی لیا۔

ہمیں بہت سی چیزیں رشید انکل نے سکھائی ہیں۔انھیں میرے اور منیر شامی کے شوق کا پتہ ہے اس لیے وہ جرائم کے کیسز کے بارے میں ہم سے بات چیت کرتے رہتے ہیں اور سراغرسانی کے متعلق مفید باتیں بھی بتاتے رہتے ہیں۔اس کے علاوہ ہم کتابیں پڑھ کر اور نیٹ سے بھی بہت کچھ سیکھتے ہیں۔

تمہیں ان کاموں کو کرتے ہوئے خوف محسوس نہیں ہوتا۔جرائم کرنے والے تو بہت خوفناک قسم کے لوگ ہوتے ہیں۔یاسر نے ایک جھر جھری لیتے ہوئے کہا۔

یہ کام لاکھ خطرناک سہی مگر جب ہم یہ سوچتے ہیں کہ یہ کام ہم اپنے ملک کو جرائم سے پاک کرنے کے لیے کر رہے ہیں تو ہمیں کوئی خوف محسوس نہیں ہوتا۔اپنے ملک کے لیے اگر ہماری جان بھی چلی جائے تو برا نہیں۔منصور نے مسکرا کر کہا۔

تھوڑی دیر میں میڈم بھی وہاں پہنچ گئیں۔لڑکوں کا کام ختم ہوگیا تھا۔منیر شامی نے کہا۔میڈم اگر اجازت دیں تو یہ چابیاں ہم اپنے پاس رکھ لیں۔یہ ہمیں مجرموں تک پہنچنے میں مددگار ثابت ہوں گی۔میڈم نے اجازت دے دی۔

انہوں نے میڈم اور یاسر کو خدا حافظ کہا۔پھر وہ لوگ پولیس اسٹیشن آئے۔انسپکٹر رشید کہیں گیا ہوا تھا۔ان کی ملاقات سب انسپکٹر عارف سے ہوگئی۔انھیں دیکھ کر وہ بہت تپاک سے ملا اور ہنس کر بولا۔بہت خوب۔لگتا ہے آپ بھی اس کیس کی تفتیش کر رہے ہیں۔مگر برا مت مانیے گا۔اس دفعہ آپ کی کامیابی کی امید کم ہی نظر آتی ہے۔میں اس کیس کے مجرم تک پہنچ گیا ہوں۔

آپ کو کامیابی مبارک ہو۔منیر شامی نے ہنس کر کہا۔کیا آپ اجازت دیں گے کہ ہم میڈم کے ڈرائیور سے مل سکیں۔

سب انسپکٹر عارف کے چہرے پر عجیب سے تاثرات نظر آئے۔اسے سو فیصد یقین تھا کہ ڈرائیور ہی اس چوری میں ملوث ہے۔چابیاں اسی کی تحویل میں تھیں۔اسی نے رات کو میڈم کے کمرے میں جا کر یہ چوری کی ہوگی۔وہ نہیں چاہتا تھا کہ اس کیس کا کریڈٹ ان لڑکوں کے سر جائے۔وہ سوچ میں پڑ گیا کہ انھیں حوالات میں بند ڈرائیور سے ملوائے یا نہیں۔پھر اسے خیال آیا کہ اگر اس نے انکار کیا تو لڑکے اس کی شکایت انسپکٹر رشید سے کریں گے۔اس لیے اس نے بادل نخواستہ انھیں اس سے ملوانے کے لیے ایک سپاہی کے ساتھ بھیج دیا۔

ڈرائیور حوالات میں گھٹنوں میں سر دیے بیٹھا تھا۔انھیں دیکھا تو سیدھا ہو کر بیٹھ گیا۔منصور نے کہا۔بابا آپ بالکل پریشان نہ ہوں۔ہمیں آپ سے کچھ سوالات کرنا ہیں۔ڈرائیور خاموشی سے اس کی شکل دیکھے جا رہا تھا۔منصور نے پھر کہا۔ہمیں یہ بات معلوم کرنا ہے کہ کل آپ کو بینک میں دیر کیوں ہوئی تھی؟۔

ہمیں بینک میں تو دیر نہیں ہوئی تھی۔چیک دے کر اظہار الدین کو فوراً ہی پیسے مل گئے تھے۔اس کا سوال سن کر ڈرائیور نے بتایا۔اظہار الدین اس کیشئر کا نام تھا۔

تو پھر تم لوگ دیر سے اسکول کیوں پہنچے تھے؟۔منیر شامی نے حیرت سے کہا۔

اظہار الدین کی وجہ سے۔وہ کہہ رہا تھا کہ پھر گاڑی ملے نہ ملے۔مجھے کچھ ضروری کام بھی ہیں ان کو نمٹا لوں۔اس نے ایک بازار میں گاڑی رکوا کر مجھ سے کھانا بھی منگوایا تھا۔مجھے بوتل بھی پلائی تھی۔پھر وہاں سے وہ مجھے لے کر ٹرنک بازار آیا۔اسے شاید کوئی صندوق خریدنا تھا مگر اس نے خریدا نہیں، کیوں نہیں خریدا، مجھے نہیں پتہ کیوں کہ وہ مجھے گاڑی میں ہی بیٹھے رہنے کو کہہ گیا تھا۔وہاں اس نے کافی دیر لگا دی تھی۔اسکول پہنچ کر اس نے مجھے پانچ سو روپے بھی دیے تھے اور کہا تھا کہ میڈم پوچھیں تو یہ کہہ دینا کہ بینک میں دیر ہوگئی تھی۔لیکن میڈم نے مجھ سے کچھ پوچھا ہی نہیں تھا۔اگر پوچھتیں تو میں تو انھیں صاف صاف بتا دیتا کہ ہمیں بینک میں دیر نہیں ہوئی تھی، اظہار الدین ہی مجھے اپنے ساتھ ساتھ لیے پھر رہا تھا۔

منصور اور منیر شامی خاموشی سے اس کو دیکھنے لگے۔تھوڑی دیر بعد وہ لوگ پولیس اسٹیشن سے باہر آگئے۔

وہاں سے نکل کر منصور نے ایک جنرل اسٹور سے ایک صابن لیا۔اس نے اس صابن کا ریپر اتارا اور سیف کی چابی کو اس پر رکھ کر اس کو پوری قوّت سے دبایا۔صابن کی ٹکیہ نرم و نازک تھی، چابی اس میں دھنستی چلی گئی۔جب چابی صابن کی سطح کے برابر اس کے اندر چلی گئی تو منصور نے آہستگی سے اسے ناخن کی مدد سے باہر نکال لیا۔اس کی شبہیہ صابن کی سطح پر ظاہر ہو گئی تھی۔اس نے دلاور سے کہا۔اب ہمیں ٹرنک بازار چلنا ہے۔

ٹرنک بازار زیادہ دور نہیں تھا۔وہ ایک بہت بڑے علاقے پر محیط تھا۔یہاں پر ٹین کی چادروں سے چھوٹے بڑے صندوق بنائے جاتے تھے۔اس وقت بھی کاریگر اپنے کاموں میں مصروف تھے اور ان کی ٹھونکا پیٹی سے کان پڑی آواز سنائی نہیں دے رہی تھی۔بازار کے اندر جانے کے لیے ایک بہت بڑے دروازے سے گزرنا پڑتا تھا۔اس دروازے کے دائیں اور بائیں جانب انھیں دو چابیاں بنانے والے نظر آئے۔

منصور دائیں جانب والے چابی میکر کے پاس آیا۔جیب سے صابن نکال کر اسے دیا اور بولا۔بھائی صاحب۔ہمیں اس طرح کی چابی بنا دو۔

اس چابی بنانے والے نے صابن ہاتھ میں لیا اور پھر اسے گھورتے ہوئے بے رخی سے بولا۔چلو چلو۔میں یہ کام نہیں کرتا ہوں۔تم شکل سے کسی اچھے گھر کے لگتے ہو، ورنہ میں تمہیں پولیس کے حوالے کر دیتا۔

پولیس کے حوالے کیوں کردیتے۔ہم نے کیا جرم کیا ہے۔منصور نے مسکرا کر پوچھا۔

کچھ بھی ہو۔اس طریقے سے چابیاں یہاں نہیں بنتیں۔ایسے کام کرنے والا وہ بیٹھا ہے۔اس نے دوسرے چابی والے کی طرف اشارہ کر کے کہا اور اپنی گود میں رکھے ہوئے دوپہر کے اخبار کو اٹھا کر چہرے کے سامنے کر لیا۔

وہ لوگ اس دوسرے چابی بنانے والے کے پاس آئے۔اس کی دوکان پر ایک بورڈ آویزاں تھا جس پر لکھا تھا کی اینڈ لاک میکر۔منصور نے اسے صابن دکھایا تو وہ بولا۔ارے بھائی کیا یہ کسی خزانے کی چابی ہے۔کل بھی مجھ سے ایک آدمی دو چابیاں بنوا کر لے گیا تھا۔شکل سے تو وہ پڑھا لکھا لگ رہا تھا مگر تھا بھلکڑ۔جاتے ہوئے اپنی نظر کی عینک یہیں چھوڑ گیا تھا اور بعد میں واپس بھی نہیں آیا۔

یہ سن کر منصور اور منیر شامی کے دل زور سے دھڑکے۔منصور نے کہا۔تو پھر اس کی بھی ایک نقل بنا دیں۔

ایک چابی بنانے کے پانچ ہزار روپے لگتے ہیں۔دو گے؟۔چابی بنانے والے نے انھیں اوپر سے نیچے تک دیکھتے ہوئے کہا۔منصور نے صابن اس کے ہاتھ سے لے لیا اور مایوسی سے بولا۔اتنے پیسے تو نہیں ہیں ہمارے پاس۔ان کا کام ہوگیا تھا۔وہ واپس گھر آگئے۔

رات کے کھانے کے بعد منیر شامی بھی منصور کے پاس آگیا۔ان کی ملاقات انسپکٹر رشید سے ہوئی۔وہ مسکرا کر بولا۔پتہ چلا ہے کہ تم لوگ بانو کے اسکول میں ہونے والی تین لاکھ کی چوری والے کیس پر کام کر رہے ہو۔یہ کیس میرے ہی پاس ہے اور اسے میں نے عارف کے سپرد کردیا ہے۔وہ پر امید ہے کہ مجرم جلد ہی اقبال جرم کر لے گا۔

میڈم نایاب کا بیٹا یاسر منیر شامی کا دوست ہے۔اس نے اسے فون کر کے اس معاملے کو دیکھنے کا کہا تھا۔

میں تو کسی دوسرے کیس میں مصروف ہوں۔انسپکٹر رشید نے بتایا۔تم لوگوں نے اس سلسلے میں کیا کیا ہے؟۔

زیادہ تو کچھ نہیں مگر اندازہ ہے کہ ہم لوگوں نے اس چوری کے مجرم کا پتہ چلا لیا ہے۔منصور مسکرا کر بولا۔ہمیں آپ سے بھی مدد درکار ہے۔ٹرنک بازار میں ایک چابی بنانے والا بیٹھتا ہے۔اس کی دکان کا نام کی اینڈ لاک میکر ہے۔صبح اس کو میڈم کے آفس میں بلانا ہے۔دوسرا کام یہ ہے کہ ہمارے پاس چند انگلیوں کے نشانات ہیں۔شناختی کارڈ کے محکمے سے پتہ کروانا ہے کہ وہ کس شخص کے ہیں۔

انسپکٹر رشید نے دونوں کام کروانے کی حامی بھر لی۔منیر شامی نے کمپیوٹر سے پرنٹ کیا ہوا ایک کاغذ اس کے حوالے کر دیا جس پر ان انگلیوں کے نشانات تھے جو انہوں نے میڈم نایاب کے سیف کے ہنڈل پر سے حاصل کیے تھے۔

اگلے روز کا ذکر ہے۔منصور اور منیر شامی کے اسکول کے لڑکے کسی جگہ پکنک منانے جا رہے تھے۔انہوں نے سر سے کہہ کر معذرت کرلی تھی کہ وہ لوگ نہیں جاسکتے انھیں ایک ضروری کام ہے۔وہ وہاں سے سیدھے ٹاور ہاؤس گرائمر اسکول پہنچے۔اسکول میں انسپکٹر رشید اپنے اسسٹنٹ سب انسپکٹر عارف کے ساتھ پہلے ہی سے موجود تھا۔باہر چند پولیس والے بھی موجود تھے۔پولیس کی موجودگی نے اسکول کے ملازمین اور بچوں پر اچھا اثر ڈالا تھا۔ملازمین ادب اور خوش اخلاقی کی تصویر بنے پھر رہے تھے اور بچے دوسرے دنوں کی طرح کلاسوں میں شور نہیں مچا رہے تھے۔ان کا دھیان پڑھائی سے زیادہ پولیس کے سپاہیوں کی طرف لگا ہوا تھا۔

یہ دونوں بھی سیدھے میڈم نایاب کے آفس میں پہنچے۔منیر شامی نے اندر پہنچتے ہی کہا۔میڈم اپنے کیشئر کو بھی یہیں بلوا لیجیے۔

میڈم نایاب نے اسکول کی بوا کو کہا کہ وہ اظہار الدین کو بلا لائے۔تھوڑی دیر میں اظہار الدین وہاں پہنچ گیا اور کمرے میں ایک طرف کھڑا ہوگیا۔وہ چالیس بیالیس سال کا ایک تنومند شخص تھا۔اس کی شکل سے بالکل اندازہ نہیں ہوتا تھا کہ وہ کسی قسم کی گبھراہٹ محسوس کر رہا ہے۔

کیشئر کو کیوں بلایا ہے؟۔سب انسپکٹر عارف نے منصور سے سوال کیا۔

گرفتاری کے لیے۔منصور نے بڑے مزے سے کہا۔

یہ سننا تھا کہ اظہار الدین چراغپا ہو گیا۔نہایت غصے سے چلایا۔میری گرفتاری کیوں؟کیا کیا ہے میں نے؟۔

منصور نے فوراً جیب سے چابی کے نشان والا صابن نکال کر اس کو دکھایا۔اس کے چہرے پر شدید حیرت کے آثار نظر آئے۔اسی لمحے دروازہ کھلا اور دو سپاہی اس جعلساز چابی بنانے والے کو لے کر اندر داخل ہوئے۔اظہار الدین کو دیکھ کر وہ چلایا۔میں بے قصور ہوں۔یہ ہی وہ شخص ہے جس نے مجھے زیادہ پیسوں کا لالچ دے کر دو چابیوں کی نقل بنوائی تھیں۔

اس کے علاوہ اظہار الدین صاحب۔آپ کے انگلیوں کے نشانات سیف کے ہنڈل پر سے بھی مل گئے ہیں۔اس پر صرف آپ کی ہی انگلیوں کے نشانات ملے تھے۔میڈم تو ہر وقت دستانے پہنے رکھتی ہیں اس لیے ہنڈل پر ان کی انگلیوں کے نشانات نہیں تھے۔پھر آپ کی عینک جو آپ اس چابی میکر کی دکان پر چھوڑ آئے تھے وہ بھی پولیس کے قبضے میں ہے۔

یہ سننا تھا کہ اظہار الدین کے اوسان خطا ہوگئے۔اس کی ٹانگوں میں جیسے جان ہی نہیں رہی۔وہ زمین پر بیٹھتا گیا اور پھر بے ہوش ہو کر گر پڑا۔سب انسپکٹر عارف نے اس کے ہاتھوں میں ہتھکڑی پہنا دی۔

انسپکٹر رشید نے اٹھ کر دونوں لڑکوں کا شانہ تھپتھپایا اور بولا۔ویری گڈ۔تم نے کمال کر دکھایا ہے۔مگر اتنی جلدی تم مجرم تک پہنچے کیسے؟۔

سب انسپکٹر عارف اس صورتحال سے بوکھلا گیا تھا۔وہ تو یہ ہی سمجھ رہا تھا کہ مجرم میڈم کا ڈرائیور ہے۔منصور نے کہا۔ہم نے آفس اور تجوریوں کی چابیوں کا جائزہ لیا تو ان پر کچھ چکناہٹ سی محسوس ہوئی، انھیں سونگھ کر دیکھا تو ان میں سے صابن کی خوشبو آرہی تھی لہٰذا ہم سمجھ گئے ان چابیوں کو کسی صابن پر رکھ کر ان کا فرمہ بنایا گیا اور پھر اس کی مدد سے نقلی چابیاں۔جب ہم نے میڈم نایاب کے ڈرائیور سے سوال جواب کیے تو بڑی آسانی سے پتہ چل گیا کہ اس سارے معاملے کے پیچھے اظہار الدین کیشئر کا ہاتھ ہے۔شائد وہ بہت دنوں سے اس چوری کی منصوبہ بندی کر رہا تھا۔کل جب میڈم نے اس سے اسٹاف کی تنخواہ نکلوائی تو وہ جان بوجھ کر رقم لے کر دیر سے آیا۔تاکہ سارا اسٹاف چھٹی کر جائے اور میڈم اس رقم کو آفس میں موجود سیف میں رکھنے پر مجبور ہوجائیں۔بینک سے واپسی پر اس نے بہانہ بنا کر ڈرائیور کو کھانا لینے بھیجا۔اس کے جانے کے بعد اس نے گاڑی کے ڈیش بورڈ سے لٹکی چابیاں نکال کر ان کی شبہیہ صابن پر اتاریں۔پھر وہ ٹرنک بازار جا کر ان کی نقل بنوا کر لایا۔سارے کام اس کی توقع کے مطابق ہو رہے تھے۔وہ رات کو چھپتا چھپاتا آیا، نقلی چابی سے آفس کھولا اور پھر دوسری چابی سے تجوری اور یوں ساری رقم لے کر چلتا بنا۔

وہاں پر موجود سب لوگ منصور اور منیر شامی کو تحسین آمیز نظروں سے دیکھ رہے تھے۔میڈم نایاب تو بہت ہی خوش تھیں۔تھوڑی سی کوششوں کے بعد سپاہی کیشئر اظہار الدین کو ہوش میں لے آئے۔وہ کسی سے نظریں نہیں ملا رہا تھا۔اس نے وہ جگہ بھی بتا دی جہاں پر اس نے چرائی ہوئی رقم چھپا کر رکھی تھی۔

تھوڑی ہی دیر میں یہ خبر پورے اسکول میں پھیل گئی۔ساری ٹیچرز منصور اور منیر شامی کو دیکھنے کے لیے آگئی تھیں۔اپنی مس کے ساتھ بانو اور شہلا بھی وہاں موجود تھیں۔۔دونوں اپنے اپنے بھائیوں کے پاس آکر کھڑی ہوگئیں۔اپنے بھائیوں کے پاس کھڑے ہو کر انھیں ایک فخر کا احساس ہو رہا تھا۔

یاسر دور کھڑا سوچ رہا تھا کہ اگر سب بہنوں کے بھائی بھی اسی طرح کے اور اس طرح کے دوسرے اچھے اچھے کام کریں تو نہ صرف ان کی بہنیں بلکہ ان کے ماں باپ بھی ان پر فخر کریں اور خوشی سے پھولے نہ سمائیں۔

یاسر نے فون کر کے میڈیا اور اخبار والوں کو بھی بلا لیا تھا اور انھیں تین لاکھ روپوں کی چوری کے متعلق بتایا۔یہ تفصیل سن کر انہوں نے نے منصور اور منیر شامی کو گھیر لیا اور ان سے مختلف سوالات کرنے لگے۔دونوں نے ان سب کو کیس کی تفصیلات بتائیں۔سب لوگ ان کے اس کارنامے پر حیران بھی تھے اور خوش بھی۔اگلے روز کے اخبارات ایک مرتبہ پھر ان کی ذہانت کے اس کارنامے سے بھرے ہوئے تھے۔

ایک تھی بڑھیا۔اکیلی ہی رہتی تھی بیچاری۔دن بھر کام کرتی پر اسے پیٹ بھر کھانا نہ ملتا۔سدا فاقے سے رہتی۔ایک دفعہ بڑھیا کا من چاہا کہ چار دن اپنی بیٹی کے گھر رہ کر آئے

بڑھیا، لڑکی کے گاؤں جانے کے لیے نکل پڑی۔راستے میں اسے ایک بھیڑیا ملا۔بھیڑیے نے کہا۔

بڑھیا بڑھیا، کھاؤں کیا تجھے؟

بڑھیا تھی ہوشیار وہ کب ڈرنے والی!

اس نے کہاچاہیے تو کھا لو پر ملےگا کیا ہڈی اور چمڑی!ذرا رکو۔لڑکی کے گھر جاؤں گی، چار دن رہوں گی۔گھی شکر کھاؤں گی، موٹی تازی ہو کر آؤں گی پھر مجھے کھانا۔

بھیڑیا بولابہت خوب!پر چار دنوں میں واپس آنا، ٹھیک ہے۔

ٹھیک!یہ کہہ کر بڑھیا آگے چلنے لگی۔پھر اسے ملا ایک شیر۔شیر نے اس سے کہا۔بڑھیا بڑھیا کھاؤں کیا تجھے؟

بڑھیا تھی ہوشیار وہ کہاں ڈرنے والی!

اس نے کہاچاہے تو کھالو۔پر ملےگا کیا، ہڈی اور چمڑی!ذرا رکو۔لڑکی کے گھر جاؤں گی، چار دن رہوں گی۔گھی شکر کھاؤں گی، موٹی تازی ہو کر آؤں گی تب مجھے کھانا۔

شیر نے کہا بہت خوب!پرچار دنوں میں واپس آنا۔ٹھیک ہے!

ٹھیک!یہ کہہ کر بڑھیا آگے بڑھ گئی۔پھر وہ لڑکی کے گھر گئی۔بہت دنوں بعد ماں آئی تھی، اس لیے لڑکی بہت خوش ہوئی۔اس نے ماں کو نہلایا، کھانا کھلایا، چار دنوں میں بڑھیا بالکل ٹن ٹن ہو گئی۔

پھر اس نے لڑکی سے کہابیٹی اب میں جاتی ہوں۔

لڑکی نے کہا ماں اور رہونا!

بڑھیا نے کہا نہ بابا، بھیڑیا میری راہ دیکھ رہا ہوگا، شیر میری راہ دیکھ رہا ہوگا۔میں چار دنوں کا وعدہ کر کے آئی ہوں، اب چلتی ہوں پھر سے نہیں ملنے والی۔

لڑکی نے کہا ماں، ماں، اس کدو میں بیٹھ جاؤ۔یہ تمہیں لے جائےگا۔پھر تم کسی کو نظر نہیں آؤں گی۔

ماں کدو میں بیٹھ گئی، کدو ٹھمک ٹھمک چلنے لگا۔راستے میں شیر بیٹھا ہی تھا۔اسے لگا پتا نہیں یہ گول گول سا کیا دوڑ رہا ہے؟چار دن ہو گئے کہیں یہ بڑھیا تو نہیں جا رہی ہے۔اس نے کہابڑھیا بڑھیا بھاگی کہاں جا رہی ہے؟

بڑھیا نے اندر سے کہا

بڑھیا وڑھیا مجھے

چل رے کدو ٹھمک ٹھمک

کدو زور سے بھاگنے لگا، شیر بھی اس کے پیچھے دوڑنے لگا۔بھیڑیا بھی بڑھیا کی راہ دیکھ ہی رہا تھا۔تب ہی اس نے دیکھا کہ آگے کدو اور پیچھے شیر دوڑے چلے آ رہے ہیں۔اس نےپہچان لیا کہ اندر بڑھیا ہوگی۔راستے میں کھڑے ہوکر اس نے کہا۔

بڑھیا بڑھیا، کہاں بھاگ رہی ہے؟

بڑھیا نے اندر سے کہا

بڑھیا وڑھیا مجھے

چل میرے کدو ٹھمک ٹھمک

کدو زور سے بھاگنے لگا لیکن بھیڑیا ٹھہرا بدمعاش۔وہ ہاتھ پھیلا کر بیٹھا تھا۔اس نے فوراً کدو کو پکڑ لیا اور بڑھیا کو اندر سے باہر نکالا۔شیر بھی پیچھے پیچھے آیا۔

بڑھیا تھی ہوشیار وہ کب ڈرنے والی تھی

اس نے کہا مجھے کھانا ہے تو کھاؤ، پر میر سر تم میں سے کون کھائےگا؟

شیر نے کہا سر میں کھاؤں گا۔

بھیڑیا بولاسر میں کھاؤں گا۔

دونوں چلانے لگے۔

بڑھیا چپکے سے کدو میں جا بیٹھی اور بولی

شیر مرے یا بھیڑیا مرے

میں بیٹھوں چپ چاپ

چل مرے کدو ٹھمک ٹھمک

کدو فوراً دوڑنے لگا، شیر اور بھیڑیا دونوں لڑتے ہی رہے۔

شدید گرمی کے موسم میں جب یکا یک آسمان پر گہرے سیاہ بادل امڈ آئے تو ہر دل خوشی سے جھوم اٹھا۔ٹھنڈی ٹھنڈی ہوائیں چلنے لگی تھیں اور بجلی بار بار چمک رہی تھی۔دور سے بادلوں کی گڑگڑاہٹ بھی سنائی دے جاتی تھی لیکن ابھی بارش شروع نہیں ہوئی تھی۔

اس خوش گوار موسم میں ایک گھر کے سامنے تین سائیکلیں اسٹینڈ پر کھڑی تھیں۔یہ سائیکلیں ان لڑکوں کی تھیں جو گلی کے چند دوسرے لڑکوں کے ساتھ ایک گھر کے سامنے گھاس پر بیٹھے ایک دوسرے سے باتیں کررہے تھے۔ان لڑکوں کی عمریں دس سے چودہ برس کے درمیان تھیں اور وہ سب اسی محلے میں رہتے تھے۔

بہت دنوں بعد موسم اتنا خوش گوار ہوا تھا اس لیے تمام بچے بہت خوش تھے اور پروگرام بنا رہے تھے کہ سیر کے لیے کہاں چلا جائے۔کچھ کا خیال تھا کہ کسی پارک کا رخ کیا جائے، کچھ اس بات پر اصرار کررہے تھے کہ سائیکلوں پر پہاڑوں کی سیر کی جائے۔پارک تو جایا جاسکتا تھا مگر پہاڑوں کی جانب جانے کی اجازت امی نہیں دیتیں، ایک تو وہ دور بہت تھے، دوسرے وہاں جانوروں کا بھی خطرہ تھا۔

اچانک ان کا ایک اور دوست سلیمان اپنے گھر سے منہ لٹکائے باہر نکلا اور خاموشی سے ان کے پاس آکر کھڑا ہوگیا۔رفعت نے اس کے چہرے کی طرف دیکھا اور کہا۔ٹائم تو یہ دو بجے دوپہر کا ہے تمھارے منہ پر بارہ کیوں بج رہے ہیں؟۔

امی سے ڈانٹ پڑی ہے۔اسی وجہ سے منہ پر بارہ بج رہے ہیں۔سلیمان نے بڑی صاف گوئی سے بتا دیا۔اور یہ کوئی نئی بات نہیں۔ہر کھانے پر ان کی ڈانٹ سننا پڑتی ہے۔

کھانا تمہاری پسند کا نہیں ہوتا ہوگا۔حنیف نے سوالیہ لہجے میں کہا۔

نہیں یہ بات نہیں۔امی تو بس چاہتی ہیں کہ میں ٹھونس ٹھونس کر کھاؤں۔میں کھانا بچا دیتا ہوں تو وہ ناراض ہوتی ہیں۔کہتی ہیں کہ میں اتنی مشکل سے پکاتی ہوں، تم نہیں کھاتے ہو تو کھانا پھنک کر جاتا ہے۔سلیمان نے کہا۔

اظہر خاموشی سے ان لوگوں کی باتیں سن رہا تھا۔وہ خاموش ہوئے تو اس نے کہا۔یہ تو گھر گھر کی کہانی ہے۔سارے بچوں کی ساری امیوں کو ان سے یہ ہی شکایت رہتی ہے کہ وہ ٹھیک طرح سے کھانا نہیں کھاتے۔سلیمان کی بات سن کر ابھی ابھی میرے ذہن میں بڑا اچھا خیال آیا ہے۔ہماری امیوں کو یہ کھانا جو ڈسٹ بن میں پھینکنا پڑتا ہے، اس سے انھیں چھٹکارہ مل جائے گا۔اس کے علاوہ اگر میرے خیال پر عمل کرلیا گیا تو پھر وہ ناراض نہیں بلکہ خوش ہوا کریں گی اور کہا کریں گی کہ واہ۔کتنی اچھی بات ہے کہ اظہر جیسا عقلمند لڑکا ان کے بچوں کا دوست ہے جو انھیں اتنی اچھی اچھی باتیں بتاتا ہے۔

اگر اپنے منہ میاں مٹھو بننے سے فرصت مل گئی ہو تو آگے بھی کچھ کہو۔ہمیں بھی تو پتہ چلے کہ ہمارے عقلمند دوست نے ایسی کیا بات سوچی ہے کہ تمام بچوں کی امیاں خوشی سے سرشار ہوجائیں گی اور مسکراتی پھریں گی۔زاہد نے کہا۔

ضرور بتاؤں گا مگر ابھی نہیں۔اظہر نے اٹھتے ہوئے کہا۔فی الحال تو میں سوچ رہا ہوں کہ ہمارے گھروں کے سامنے والے خالی میدان میں کتنی جگہ بے کار خالی پڑی ہے۔یہاں پر گھاس اور جھاڑیاں اگ گئی ہیں۔میں تو چلا انہیں صاف کرنے۔اگر کوئی میرا ساتھ دے سکتا ہے تو دے ورنہ میں اکیلا ہی کام شروع کردوں گا۔

سب لڑکوں نے اس کی بات حیرت سے سنی۔پھر سلیمان بولا۔ہم ان لڑکوں میں سے نہیں ہیں کہ وقت پڑنے پر دوست کو اکیلا چھوڑ دیں۔ہم بھی تمھارے ساتھ اس میدان کو صاف کروائیں گے۔اچھا ہے جگہ صاف ہوجائے گی تو پھر ہم وہاں کرکٹ اور بیڈ منٹن کھیلا کریں گے۔کھیل کا میدان تو بہت دور ہے۔وہاں جانے سے بھی جان چھوٹ جائے گی۔

یہ سب بعد کی باتیں ہیں کہ ہم وہاں کیا کریں گے اور کیا نہیں کریں گے۔اظہر نے کہا اور اپنے گھر کی طرف چل پڑا۔وہ واپس آیا تو اس کے ساتھ گھاس کاٹنے کی مشین تھی۔اس نے کہا۔ہم اس میدان کی تقریباً سو مربع گز زمین صاف کریں گے۔

یہ آج کا کام ہوگا۔کل ہمیں پھر سو مربع گز زمین صاف کرنا پڑے گی۔اور یہ ہم روز کیا کریں گے، اس وقت تک جب تک پورا میدان صاف نہ ہوجائے۔رفعت نے ہنستے ہوئے کہا۔

اظہر نے اس کی بات پر کچھ نہیں کہا۔لڑکوں نے اپنی اپنی سائیکلیں میدان میں لا کر کھڑی کردیں۔اظہر اپنے ساتھ پیمائش کرنے کے لیے لمبا فیتہ بھی لایا تھا۔اس نے پہلے ایک ہموار زمین کا انتخاب کیا پھر فیتے کی مدد سے چار اطراف میں پیمائش کرکے مشین سے گھاس کاٹنا شروع کردی۔اس نے بڑی احتیاط سے چاروں کونوں کی صفائی کی تھی۔اس کے بعد لڑکے اس حصے میں موجود گھاس کو کاٹنے کے لیے باری باری باری مشین چلانے لگے۔

ایک گھنٹے کی مشقت کے بعد ان کی مطلوبہ جگہ بالکل صاف ہوگئی تھی۔جگہ بھی کافی بڑی تھی اور مشین کو زور لگا کر چلانا پڑا تھا۔وہاں پر کٹی ہوئی گھاس کے ڈھیر کے ڈھیر نظر آرہے تھے۔وہ سب دھان پان سے لڑکے تھے اس لیے تھک کر نڈھال ہوگئے۔

سلیمان نے زمین پر بیٹھتے ہوئے کہا۔اظہر بھئی مان گئے تمہیں۔محنت کا کام کرو تو بھوک بڑے زور سے لگنے لگتی ہے۔میں حالانکہ کھانا کھا کر آیا تھا مگر اب پھر بھوک لگنے لگی ہے۔میں سمجھ گیا ہوں کہ تم نے اسی مقصد کے لیے ہم سے یہ محنت کا کام کروایا تھا کہ جب ہم خوب محنت کریں گے تو بھوک خود بخود لگنے لگے گی۔پھر ہم سب کی امیاں بھی خوش ہوجائیں گی کہ ان کے بچے چپس، نوڈلز، پاستا اور میکرونیاں چھوڑ کر ان کا پکایا ہوا کھانا خوب پیٹ بھر کر کھا رہے ہیں۔

اس کی بات سن کر اظہر مسکرانے لگا مگر کوئی جواب نہیں دیا۔کام چونکہ ختم ہوگیا تھا اس لیے وہ گھاس کاٹنے کی مشین لے کر چلا گیا۔واپس آیا تو اس کے ہاتھ میں جھاڑو، کوڑا اٹھانے کے لیے پلاسٹک کا ڈسٹ پان اور کوڑے کی بالٹی تھی۔سب بچے جھاڑو دینے اور کچرا سمیٹنے میں لگ گئے۔انہوں نے گھاس کی کئی بالٹیاں علاقے کے کوڑے دان میں ڈالیں۔صفائی مکمل ہوگئی تو وہ جگہ انتہائی خوب صورت نظر آنے لگی۔اس حصے کے تین اطراف میں بڑی بڑی گھاس موجودتھی۔سامنے کا حصہ صاف تھا جہاں سے وہ اپنے گھروں کا نظارہ کر سکتے تھے۔

ان کا کام ختم ہوگیا تھا۔انھیں اس کام میں سیر سپاٹے سے زیادہ مزہ آیا تھا۔اچانک آسمان سے بوندیں گرنے لگیں اور تھوڑی ہی دیر میں تیز بارش شروع ہوگئی۔انہوں نے اپنا سامان سمیٹا، سائیکلیں سنبھالیں اور شام کو پھر ملنے کا کہہ کر اپنے اپنے گھروں کو آگئے۔

شام کو بارش رک گئی تھی مگر آسمان پر بادل بدستور موجود تھے۔بارش رکتے ہی لڑکوں نے پھر باہر کا رخ کیا۔وہ سیدھے اسی میدان میں آئے جسے دوپہر کو انہوں نے صاف ستھرا کر کے چمکا دیا تھا۔یہ دیکھ کر انھیں حیرت ہوئی کہ اظہر وہاں پہلے ہی سے موجود ہے۔ان کی یہ حیرت اس وقت مزید بڑھ گئی جب انہوں نے میدان میں قطار در قطار پلاسٹک اور مٹی کے چھوٹے بڑے برتن رکھے دیکھے۔

ان برتنوں کو یہاں رکھنے کا مقصد میری تو سمجھ میں آیا نہیں ہے۔حنیف نے سر کھجا کر کہا۔دوسرے لڑکے بھی اظہر کو سوالیہ نظروں سے دیکھنے لگے۔

یہ جگہ ایک انوکھا فوڈ سینٹر ہوگی۔یہاں پر آکر جانور اور پرندے کھانا کھا سکیں گے۔اظہر مسکرا کر بولا۔میں سلیمان کا بہت مشکور ہوں کہ اس کی بات سن کر ہی مجھے یہ فوڈ سینٹر بنانے کا خیال سوجھا تھا۔دوسرے بچوں کی طرح اسے بھی امی سے ڈانٹ پڑی تھی کہ وہ کھانا بچا دیتا ہے اور پھر اسے پھینکنا پڑتا ہے۔میں نے یہ بات سن کر سوچا کہ ہم سب مل کر ایک ایسی جگہ بنائیں جہاں اپنے گھروں میں بچا ہوا کھانا یہاں لا کر رکھ دیا کریں تاکہ اسے کچرے میں نہ پھینکنا پڑے اور اس کی بے ادبی نہ ہو۔رزق کی بے ادبی بہت بری بات ہوتی ہے۔اس کے علاوہ اس طرح ہم پرندوں اور جانوروں کی بھی مدد کر سکیں گے۔ہم ان برتنوں میں اپنے اپنے گھروں کا وہ کھانا لا کر ڈال دیا کریں گے جو ہم پلیٹوں میں چھوڑ دیتے ہیں اور امی اسے کوڑے دان کی نذر کر دیتی ہیں۔یہ ہی نہیں ہم پرندوں کے لیے باجرہ، دال، چاول اور کنگنی بھی اپنے جیب خرچ سے خرید کر یہاں رکھیں گے۔یہاں ان کے پینے کے لیے پانی کا بھی انتظام ہوگا۔چھوٹی بلیوں کے لیے ہم دودھ بھی ڈالا کریں گے۔چڑیوں اور کوؤں کے لیے سوکھی ہوئی روٹیوں کو پانی میں بھگو کر رکھا کریں گے۔وہ اسے بہت شوق سے کھاتے ہیں۔ان سوکھی ہوئی روٹیوں کو چھان بورے والے لے جا کر بے ایمان لوگوں کو بیچ دیتے ہیں اور وہ اسے گندم میں ملا کر پیستے ہیں اور مضر صحت آٹا بنا کر فروخت کردیتے ہیں اس لئے بہتر یہ ہی ہے کہ ان سوکھی روٹیوں کو چھان بورے والوں کو نہ دیا جائے تاکہ لوگوں کی صحت کو کوئی نقصان نہ پہنچے۔

اس کی بات سب لڑکوں کی سمجھ میں آگئی تھی۔زاہد نے کہا۔بہت خوب۔یہ تو بہت ثواب کا بھی کام ہوگا۔جانور اور پرندے بھی الله کی مخلوق ہیں۔ان بے زبانوں کا خیال رکھنا بہت اچھی بات ہے۔یہ سب ماحول دوست ہوتے ہیں۔ان کی وجہ سے ہمارا ماحول صاف ستھرا رہتا ہے۔ہم سب کو ان کا خیال رکھنا چاہیے۔

اس کام کے لیے ہمیں تھوڑا سا ذمہ دار بننا پڑے گا اور روزانہ اپنے اپنے گھروں سے بچا ہوا کھانا لا کر یہاں رکھنا پڑا کرے گا۔اظہر نے کہا۔لیکن فکر کی کوئی بات نہیں، ایک اچھے کام کے لیے ہم یہ ذمہ داری قبول کریں گے۔اسمارٹ اور کامیاب لوگ ہر وقت کسی نہ کسی کام میں مصروف رہتے ہیں۔انھیں آرام نہیں کام پسند ہوتا ہے۔شکر ہے کہ تم سب کا شمار بھی ایسے ہی لوگوں میں ہوتا ہے۔

جب ان لڑکوں نے اپنی اس بات کا تذکرہ گھر جا کر اپنی اپنی امیوں سے کیا تو وہ بہت خوش ہوئیں۔انھیں ایک خوشی تو اس بات کی تھی کہ اس طریقے سے رزق کو بے ادبی سے بچایا جا سکے گا اور وہ بھوکے جانوروں اور پرندوں کی غذا بن جائے گا۔دوسری خوشی کی بات یہ تھی کہ عمر میں کم ہونے کے باوجود ان کے بچوں کو بے زبان پرندوں اور جانوروں کی بھوک پیاس کا احساس تھا۔اس سلسلے میں انہوں نے بھی اپنے بچوں کے اس مشن کا حصہ بننے کا فیصلہ کرلیا۔اسکول سے آنے کے بعد جب سب کھانے سے فارغ ہوجاتے تو ان کی امی بچا ہوا کھانا ایک جگہ اکھٹا کرکے ان کے حوالے کردیتیں جسے وہ میدان میں لے جا کر برتنوں میں ڈال دیتے۔میدان تو تھا ہی بالکل ان کے گھر کے سامنے، انھیں دور بھی نہیں جانا پڑتا تھا۔اپنے جیب خرچ کے کچھ پیسوں سے وہ باجرہ وغیرہ بھی خرید کر وہاں رکھ دیتے تھے۔

اب کتے، بلیوں اور پرندوں کو اپنی بھوک مٹانے کے لیے کچرے دانوں کو نہیں کھنگالنا پڑتا تھا۔جب بھی انھیں بھوک لگتی تھی، وہ سیدھے اس میدان کا رخ کرتے اور اپنی اپنی پسند کا کھانا کھا کر بھوک مٹاتے۔پرندے تو نہ صرف یہاں سے اپنا پیٹ بھرتے تھے بلکہ گھونسلوں میں موجود اپنے چھوٹے چھوٹے بچوں کا دانہ دنکا بھی یہیں سے لے جاتے تھے۔محلے میں کچھ لوگوں نے مرغیاں بھی پال رکھی تھیں۔پہلے تو وہ گلی میں ہی چگتی پھرتی تھیں مگر اب وہ بھی بھاگ کر اس جگہ آ کر خوب مزے سے چاول، باجرہ اور بھیگی ہوئی روٹی کھاتیں۔

اظہر اور اس کے دوستوں کے اس کام کی ان کے اباؤں نے خوب شاباش دی اور چھٹی کے ایک روز خاص طور سے اس جگہ کو دیکھنے کے لیے آئے۔

زاہد کے ابّا نے کہا۔بچوں کا یہ کام دیکھ کر دل خوش ہوگیا ہے۔ہمارے اس دور کے تمام بچے نہ صرف خوب شوق سے تعلیم حاصل کررہے ہیں بلکہ اپنے ماں باپ اور استادوں کا ادب کرنے میں بھی ان کا کوئی ثانی نہیں ہے۔صبح ہوتی ہے تو ہر بچہ کتابوں کا بیگ اٹھائے اسکول جاتا نظر آتا ہے۔یہ لوگ دوسروں کے دکھ درد کا احساس کرنے والے بھی ہیں۔اس کا ثبوت سامنے میدان میں نظر آ رہا ہے۔مجھے امید ہے کہ اپنی ان ہی عادتوں کی وجہ سے یہ بچے اپنے ملک کا نام روشن کریں گے کیوں کہ ان کی سوچیں تعمیری ہیں۔

سب بچے بھی وہیں کھڑے تھے اور یہ باتیں سن رہے تھے۔وہ اس بات پر بہت خوش تھے کہ ان کے اس عمل کی ان کے والدین نے بہت تعریف کی تھی۔اظہر نے سلیمان کے کان میں کہا۔اگر تمہیں امی سے ڈانٹ نہ پڑتی تو ہمیں یہ کام کرنے کا بھی خیال نہ آتا۔اسی لیے تو کہتے ہیں کہ ڈانٹ تو اچھی ہوتی ہے۔اس کی بات سن کر سلیمان منہ پھیر کر مسکرانے لگا۔

اسی وقت چڑیوں کا ایک غول وہاں آیا اور چوں چوں کر کے باجرے پر ہلہ بول دیا۔دو تین چڑیوں کا کچھ کھانے کو دل نہیں چاہ رہا تھا، اس لیے وہ پانی کے برتن میں غوطے لگا کر نہانے لگیں۔وہ سب لوگ انھیں دلچسپی سے دیکھنے لگے۔

کوئی بیس برس پہلے کی بات ہے۔

میری اور نیلو کی دوستی سب کے لئے قابل حیرت تھی۔بات تھی بھی حیرت کی۔وہ لمبی سی چمکتی ہوئی کار میں اسکول آتی تھی۔وہ روز ایک نئی فراک پہن کر آتی تھی۔اس کے جوتے ہمیشہ فراکوں سے میل کھاتے اس کی چوریاں، اس کے رنگ برنگی ربن، اس کی آیا۔۔۔جو چیز دیکھو ایسی چم چماتی ہوئی اور بھڑکیلی جیسے وہ کوئی شہزادی ہو۔۔۔اور میں ایک غریب سی ننھی لڑکی، جس کے پاس لے دے کے ایک ہی فراک تھی، جسے امی دھو کر سکھانے ڈالتیں تو اتنی دیر کے لئے میں بھیا کی قمیض پہنے رہتی۔

یہ دوستی کیسے ہوئی، اس کا علم نہ مجھے تھا، نہ کسی اور کو، نہ خود نیلو کو۔بس پہلی بار ہم دونوں نے ایک دوسرے کو دیکھا، وہ مسکرائی تو میں بھی ہنس دی۔۔۔ننھی منی معصوم کلیوں کی سی پاکیزہ ہنسی نے جیسے ہم دنوں کو پیار کے دھاگے میں باندھ دیا۔نہ میں نے کبھی اس کی کسی اچھی چیز کی طرف للچائی نظروں سے دیکھا، نہ کبھی یہ ظاہر کیا کہ میں نے دوستی کا ہاتھ اس کی دول سے مرعوب ہو کر بڑھایا تھا۔نہ کبھی نیلو ہی نے اپنی امارت کا رعب مجھ پر ڈالا۔ہم دونوں ایک ہی سطح پر رکھ کر سوچتی تھیں۔بس ہم میں یہی ایک احساس مشترک تھا کہ ہم دونوں چھوٹی چھوٹی لڑکیاں ہیں اور سہیلیاں ہیں نیلو کی دوستی نے کبھی مجھے احساس کمتری میں مبتلا نہیں کیا اور نہ کبھی میں روتی۔

ہماری دوستی اتنی بڑھی کہ سب ہمیں ایک دوسرے کا سایہ کہنے لگے۔۔۔ہمیں کتنوں ہی نے لڑانے کی کوشش کی، لیکن ہماری محبت اتنی گہری تھی کہ ہم کبھی لرنے کے بارے میں سوچ بھی نہیں سکتی تھیں۔

لیکن ایک دن ہماری لڑائی ہوتے ہوتے رہ گئی۔

ہماری دوستی ہوئے کوئی سال بھر ہونے کو آیا تھا کہ نیلو کی سالگرہ کا دن آ پہنچا۔اس سالگرہ کی تفصیل میں کیا بیان کروں؟میری ننھی سی عمر کا وہ پہلا ایسا ہنگامہ تھا جسے میں نے خوابوں اور پریوں کے دیس کا سا کوئی واقعہ سمجھا۔یہاں سے وہاں تک رنگین بلب۔۔۔پس منظر میں ہلکی ہلکی موسیقی۔بہت سارے خوبصورت بچے، بچیاں۔۔۔بےحد حسین چمکدار بھڑکیلے کپڑے پہنے ہوئے۔ایک طرف بینڈ بج رہا تھا۔میں وہاں کیسے پہنچ گئی تھی۔ظاہر ہے میری سہیلی کی سالگرہ جو تھی اور عید پر جو میری فراک بنی تھی وہی اس دن کام آئی۔۔۔بس ایک غم تھا کہ میں ساتھ کوئی تحفہ نہ لے جا سکی۔۔۔میں بھلا کیا لے جاتی؟میرے پاس پیسے ہی کہاں تھے؟لیکن نیلو نے اس قدر اصرار سے بلایا تھا کہ ناممکن تھا کہ میں نہ جاتی۔

ایک بڑی سی میز پر کھانے پینے کا اتنا سامان رکھا تھا کہ حد نہیں اور دوسری میز جو اس سے کہیں بڑی تھی، تحفوں سے لدی ہوئی تھی۔شرم کے مارے میرا برا حال تھا۔۔۔سب ہی سوچیں گے کہ میں نے کیا دیا۔اسی دم ایک عجیب و غریب کارروائی شروع ہو گئی۔ایک چھوٹی سی تپائی پر نیلو چڑھ کر کھڑی ہو گئی اور ہر ایک کے تحفے کا اعلان کرنا شروع کر دیا۔میرا سر چکرا رہا تھا کانوں میں سائیں سائیں سی ہو رہی تھی، دل دھڑ دھڑ کر رہا تھا۔جی چاہ رہا تھا کہ اس محفل سے نکل بھاگوں۔کوئی سوچے نہ سوچے، میں خود اس قدر نادم تھی کہ کسی طرح اس جگہ سے چھٹکارا پانا چاہ رہی تھی۔اسی لمحے نیلو نے برے پیار سے اعلان کیا۔۔۔

اور آج کا سب سے پیارا تحفہ میری سب سے پیاری سہیلی سبو نے دیا ہے۔اس نے ہاتھوں میں اوپر اٹھا کر سب کو ایک تاج محل دکھایا، جس میں چھوٹے چھوٹے بلب لگے ہوئے تھے۔۔۔سنگ مرمر کا حسین و جمیل تاج محل۔۔۔مارے جگمگاہٹ کے کسی کی اُس پر نظر نہیں ٹھہر رہی تھی۔

میں نے گھبرا کر نیلو کو دیکھا۔نیلو نے بھی مجھے دیکھا اور پیار سے ہنس دی اور یوں سالگرہ کی خوشی والے دن جب کہ آنسو براشگون سمجھے جاتے ہیں۔میں پھوٹ پھوٹ کر رو دی۔جب ایک ایک کر کے سب مہمان چلے گئے تو نیلو میرے پاس آئی۔بےحد محبت سے مجھے لگے لگا کر بولی میری اچھی سبّو۔۔۔میں سب کے سامنے تجھے شرمندہ ہونے کا موقع کیسے دے سکتی تھی؟تو نے برا تو نہیں مانا؟

بس وہی ایک لمحہ تھا جب ہماری لڑائی ہوتے ہوتے رہ گئی۔لیکن میں لڑی جھگڑی نہیں۔بس روئے گئی، روئےگی۔

اور اب اتنے سال گزرنے پر میں سوچتی ہوں کہ میں بھی کیسی پاگل تھی جو اس دن رونے بیٹھ گئی تھی۔یہ تو خوشی کی اور ہنسنے کی بات تھی نا؟سچی دوستی وہی تو ہوتی ہے کہ ایک سہیلی دوسری سہیلی کا درد اپنا لے۔آج میں اُس دن کے بارے میں کبھی اس انداز سے نہیں سوچتی کہ میں کیوں روئی تھی۔

ننھے بھائی بالکل ننھے نہیں بلکہ سب سے زیادہ قد آور اور سوائے آپا کے سب سے بڑے ہیں۔ننھے بھائی آئے دن نت نئے طریقوں سے ہم لوگوں کو الو بنایا کرتے تھے۔ایک کہنے لگے، چمڑا کھاؤگی؟

ہم نے کہا، نہیں تھو!ہم تو چمڑا نہیں کھاتے۔

مت کھاؤ!یہ کہہ کر چمڑے کا ایک ٹکڑا منہ میں رکھ لیا اور مزے مزے سے کھانے لگے۔

اب تو ہم بڑے چکرائے۔ڈرتے ڈرتے ذرا سا چمڑا لے کر ہم نے زبان لگائی۔ارے واہ، کیا مزے دار چمڑا تھا، کھٹا میٹھا۔ہم نے پوچھا، کہاں سے لائے ننھے بھائی؟

انہوں نے بتایا، ہمارا جوتا پرانا ہو گیا تھا، وہی کاٹ ڈالا۔

جھٹ ہم نے اپنا جوتا چکھنے کی کوشش کی۔آخ تھو، توبہ مارے سڑاند کے ناک اڑ گئی۔

ارے بےوقوف!یہ کیا کر رہی ہو؟تمہارے جوتے کا چمڑا اچھا نہیں ہے اور یہ ہے بڑا گندا۔آپا کی جو نئی گرگابی ہے نا، اسے کاٹو تو اندر سے میٹھا میٹھا چمڑا نکلےگا۔ننھے بھائی نے ہمیں رائے دی۔

اور بس اس دن سے ہم نے گرگابی کو گلاب جامن سمجھ کر تاڑنا شروع کر دیا۔دیکھتے ہی منہ میں پانی بھر آتا۔

آپا اپنی حسین اور مہ جبین گرگابی پہنے، پائنچے پھڑکاتی، سویاں بانٹ رہی تھیں۔آپا ظہر کی نماز پڑھنے جونہی کھڑی ہوئیں، ننھے میاں نے ہمیں اشارہ کیا۔

اب موقع ہے، آپا نیت توڑ نہیں سکیں گی۔

مگر کاٹیں کاہے سے؟ہم نے پوچھا۔

آپا کی صندوقچی سے سلمہ ستارہ کاٹنے کی قینچی نکال لاؤ۔

ہم نے جونہی گرگابی کا بھورا ملائم چمڑا کاٹ کر اپنے منہ میں رکھا، ہمارے سر پر جھٹ چپلیں پڑیں۔پہلے تو آپا نے ہماری اچھی طرح کندی کی، پھر پوچھا یہ کیا کر رہی ہے؟

کھا رہے ہیں۔ہم نے نہایت مسکین صورت بنا کر بتایا۔

یہ کہنا تھا سارا گھر ہمارے پیچھے ہاتھ دھو کر پڑ گیا۔ہماری تکا بوٹی ہو رہی تھی کہ ابا میاں آ گئے۔مجسٹریٹ تھے، فوراً مقدمہ مع مجرمہ اور مقتول گرگابی کے روتی پیٹتی آپا نے پیش کیا۔ابا میاں حیران رہ گئے۔ادھر ننھے بھائی مارے ہنسی کے قلابازیاں کھا رہے تھے۔ابا میاں نہایت غمگین آواز میں بولے، سچ بتاؤ، جوتا کھارہی تھی؟

ہاں۔ہم نے روتے ہوئے اقبال جرم کیا۔

میٹھا ہوتا ہے۔

جوتا میٹھا ہوتا ہے؟

ہاں۔ہم پھر رینکے۔

یہ کیا بک رہی ہے بیگم؟انہوں نے فکر مند ہو کر اماں کی طرف دیکھا۔

اماں منہ بسور کر کہنے لگیں۔یا خدا!ایک تو لڑکی ذات، دوسرے جوتے کھانے کا چسکا پڑگیا تو کون قبولےگا۔

ہم نے لاکھ سمجھانے کی کوشش کی کہ بھئی چمڑا سچ میں بہت میٹھا ہوتا ہے۔ننھے بھائی نے ہمیں ایک دن کھلایا تھا، مگر کون سنتا تھا۔

جھوٹی ہے۔ننھے بھائی صاف مکر گئے۔

بہت دنوں تک یہ معمہ کسی کی سمجھ میں نہ آیا۔خود ہماری عقل گم تھی کہ ننھے بھائی کے جوتے کا چمڑا کیسا تھا جو اتنا لذیذ تھا۔

اور پھر ایک دن خالہ بی دوسرے شہر سے آئیں۔بقچیہ کھول کر انہوں نے پتوں میں لپٹا چمڑا نکالا اور سب کو بانٹا۔سب نے مزے مزے سے کھایا۔ہم کبھی انہیں دیکھتے، کبھی چمڑے کے ٹکڑے کو۔تب ہمیں معلوم ہوا کہ جسے ہم چمڑا سمجھتے تھے، وہ آم کا گودا تھا۔کسی ظالم نے آم کے گودے کو سکھا کر اور لال چمڑے کی شکل کی یہ ناہنجار مٹھائی بنا کر ہمیں جوتے کھلوائے۔

اقبال کے دادا جان کو شکر کی بیماری تھی جس کی وجہ سے ان کی آنکھوں کی روشنی پر خاصا اثر پڑا تھا۔وہ اونچا بھی سنننے لگے تھے۔رات کو کئی بار باتھ روم جانا پڑتا تھا۔گھر میں سب کو ہدایت تھی کہ ساری رات راہداری کی بتی جلتی رہے تاکہ دادا کو اندھیرے میں کسی چیز سے ٹکرانا نہ پڑے اور وہ روشنی میں آرام سے اپنی ضرورت سے فارغ ہو سکیں۔اکثر بجلی چلی جاتی تو لالٹین جلا کر رکھ دی جاتی تھی۔ادھر تو بڑا آرام ہو گیا تھا جب سے گھر میں انورٹر لگ گیا تھا۔دادا جان بھی خوش تھے۔

آج ہفتہ بھر سے عجیب حال تھا۔بجلی گھنٹہ آدھے گھنٹہ کے لئے آتی اور پھر چلی جاتی۔انورٹر بھی کام نہیں کر رہا تھا۔امی نے تیل بھی منگوانا بند کر دیا تھا۔کسی کو دھیان بھی نہ رہا کہ اس کا انتظام کر لیا جائے۔اقبال نے اپنی سائنس ٹیچر سے سن رکھا کہ بزرگ اکثر باتھ روم میں گرتے ہیں اور ان کی کولہے کی ہڈی ٹوٹ جاتی ہے۔اقبال دادا جان کے ساتھ ایک ہی کمرے میں رہتا تھا۔ان کی ہر بات سے واقف تھا آج دادا جان کو اس فکر میں نیند نہیں آ رہی تھی کہ وہ باتھ روم اندھیرے میں کیسے جائیں گے۔موم بتی اور شمع اپنے سرہانے رکھوا لیا تھا۔ٹارچ بھی رکھی ہوئی تھی تو بھی وہ بے چین سے کروٹ بدل رہے تھے۔

دادا جان!آپ پریشان کیوں ہیں۔میں ہوں نہ؟آپ کو باتھ روم لے جاؤں گا۔

ارے بیٹے۔تم کو نیند لگ گئی اور مجھے اکیلا جانا پڑا۔۔۔یہ ٹارچ بھی عجب ہے کبھی جلتی ہے تو کبھی اس کا سوئچ اٹک جاتا ہے۔ہوا تیز ہے موم بتی تو بجھ جائےگی

مگر جب میں آپ کو ساتھ لے کر جاؤں گا تو ایسا کچھ نہیں ہوگا۔

اقبال کو دادا جان کی بات سن کر ہنسی آ گئی آخر وہ ایک چھوٹی سی بات کو لے کر اتنا پریشان کیوں ہیں؟

آدھی رات کو اقبال کی آنکھ کھلی تو اس نے دیکھا دادا جان ماچس سے موم بتی جلا رہے ہیں۔وہ جلدی سے بستر سے اٹھا اور ٹارچ جلا کر اس نے دادا کا ہاتھ پکڑا اور ان کو باتھ روم کی طرف لے جانے لگا۔جب تک وہ اندر رہے تب تک وہ ٹارچ اندر دکھاتا ہوا دروازہ کی آڑ میں کھڑا رہا۔

جیتے رہو بیٹا۔۔۔تمہاری نیند خراب کی میں نے۔۔۔کمبخت اس بیماری نے بھی مجھے کیسا مجبور کر دیا ہے۔بسیوں بار اٹھو۔۔۔دادا نے کچھ شرمندہ آواز میں پوتے سے کہا۔اقبال نے انہیں بستر پر لٹایا اور سوچنے لگا کہ انہیں دادا جان کی گود میں بیٹھ کر کتنی بار اس نے ان کے کپڑے نجس کیے ہیں۔ایک بار جاڑے کے دنوں میں تو انہیں نہانا بھی پڑا تھا۔ان کی محبت کہاں تک یاد کی جائے۔آج وہ مجبور ہیں اور ایک ذرا سی میری خدمت پر شرمندہ۔بڑھاپا بھی انسان کو کتنا مجبور کردیتا ہے ورنہ اسے یاد نہیں پڑتا کہ کبھی دادا جان نے اس بیماری سے پہلے اس سے کوئی کام لیا ہو۔

اقبال جب اسکول سے لوٹا تو اس نے دیکھا کہ اس کی میز کرسی کمرے سے غائب ہے دادا جان اکیلے کمرے میں لیٹے ہوئے کراہ رہے ہیں۔وہ امی کے پاس گیا تو پتہ چلا کہ بستر دالان کے پاس والے کمرے میں ہے اور اس کا سامان بھی وہیں ہے وہ کچھ سمجھ نہیں پایا۔بھوک زور سے لگ رہی تھی۔اس نے کپڑے بدلے اور کھانا کھانے لگا۔مگر اس کا دماغ الجھا رہا۔

امی چچی جان آ رہے ہیں کیا؟

میرا سامان دادا کے کمرے سے نکال اس کوٹھری میں کیوں شفٹ کرا دیا۔

تمہارے ابو کا خیال ہے کہ تمہاری نیند پوری نہیں ہوتی جس سے تمہاری صحت اور پڑھائی پر اثر ہوگا۔انہیں کے حکم سے نوکر نے کوٹھری صاف کر کے تمہارا سامان سجا دیا۔

اسی وقت ابو گھر میں داخل ہوئے۔امی کی بات انہوں نے سن لی تھی۔بیٹے کی طرف دیکھ کر بولے، اب آرام سے پڑھائی کر سکتے ہو۔

رات کو دادا جان کو میری ضرورت پڑی تو؟اقبال نے پوچھا، اب بیٹا ان کا بڑھاپا ہے تمہاری پوری زندگی سامنے ہے۔ذرا سی لاپرواہی سے سال خراب ہونے کا اندیشہ ہے۔تم بےفکر ہو کر پڑھو۔دادا جان اپنا خیال خود کر لیں گے۔، اتنا کہہ کر ابو کمرے میں چلے گئے۔اقبال نے کھانا نہیں کھایا وہ اٹھ کر دادا جان کے کمرے میں گیا اور ان کے پاس بیٹھ گیا۔

لگتا ہے اقبال کو کمرہ بدلنا اچھا نہیں لگا۔شام سے وہ دادا جان کے پاس ہی بیٹھا ہے۔رات کے کھکانے کے وقت امی نے کہا۔

کھانا کھایا؟ابو نے پوچھا۔

نہیں!امی بولیں۔

میں بلاتا ہوں اتنا کہہ کر ابو اپنے ابا جان کے کمرے میں گئے جہاں انہوں نے دیکھا کہ اقبال دادا جان کے پیروں پر تیل لگا رہا تھا۔دادا کراہ رہے تھے۔اقبال کا چہرہ اداس تھا۔

کیا بات ہے بیٹے!چلو کھانا کھالو، ابو اس کے پاس جاکر بولے۔

بھوک نہیں ہے۔اقبال نے کہا اور سر جھکا کر بیٹھ گیا۔

طبیعت ٹھیک ہے نہ تمہاری۔اس طرح سر جھکائے کیا سوچ رہے ہو؟، ابو کو فکر لگی۔ان کی بات سن کر اقبال نے سر اٹھا لیا۔باپ کے چہرے کو غور سے دیکھا پھر سر جھکا لیا۔

کیا بات ہے؟ابو واقعی پریشان ہو اٹھے۔

میں سوچ رہا تھا کہ ابو کہ۔۔۔آپ جب بوڑھے ہوں گے تو اس وقت مجھے کیا کرنا ہوگا؟

اقبال کی بات سن کر ابو کی آنکھیں بھر آئیں۔اپنی غلطی کا انہیں احساس ہو چکا تھا۔وہ کمرے سے نکلے اور نوکر کو آواز دے کر انہوں نے اقبال کے پلنگ اور میز کرسی کو واپس کرنے کے لئے کہا اور گہری سوچ میں ڈوب گئے۔

گھر میں کئی سال بعد رنگ و روغن کا کام ہو رہا تھا۔سروش کے ابوشاہد کی مصروفیت کا یہ عالم تھا کہ صبح سویرے گھر سے جاتے اور رات گئے ان کی واپسی ہوتی تھی۔اتوار کی ایک چھٹی بھی آرام کرنے یا کہیں جانے میں صرف ہو جاتی۔نمی نے دیواروں کے رنگ کا برا حال کر دیا تھا۔دادی جان اور امی جان بدنما دیواریں دیکھ کر باتیں بناتیں تو شاہد بہت جلد رنگ کروانے کا کہہ کر پھر اپنی مصروفیت میں اس قدر مگن ہو جاتے کہ انہیں رنگ کروانے کا خیال ہی نہ رہتا۔

ساتھ والی گلی میں شاہد کے بڑے بھائی واحد رہتے تھے۔ان کے بڑے بیٹے کی شادی تھی۔مہمانوں نے واحد کے گھر کے ساتھ ساتھ شاہد کے ہاں بھی قیام کرنا تھا۔شاہد کو پہلی بار احساس ہوا تھا کہ گھر کی حالت خاصی خراب ہے۔انہوں نے چھٹی کے لیے دفتر میں درخواست دی جو بہت مشکل سے منظور ہوئی۔چھٹی کی منظوری ہوئی تو رنگ کرنے والد عبداللہ کا انتظار شروع ہوا۔وہ ایک کوٹھی میں کام کر رہا تھا۔کام ختم ہونے میں ابھی دو تین دن رہتے تھے۔چھٹیاں چونکہ محدود تھیں اس لیے شاہد کی کوشش تھی کہ کام جلد ازجلد شروع ہو جائے تاکہ مزید چھٹیاں نہ لینا پڑیں۔آخر جمعرات کو کام کا آغاز اس انداز میں ہوا کہ عبداللہ نے جلد کام ختم کرنے کے لیے اپنے ساتھ زیادہ آدمیوں کو رنگ کرنے کے لیے لگوا لیا، ایسا کرنے سے بیک وقت کئی کمروں میں رنگ ہونے لگا تھا۔گھر میں سامان بکھر کر رہ گیا تھا۔گھر میں سارے کام دادی جان کی زیر نگرانی ہو رہے تھے۔دادی جان ایک طرف کرسی پر بیٹھ جاتیں اور رنگ کرنے والوں کو ہدایات دیتی جاتیں۔شام کے وقت فرشوں سے گرے ہوئے رنگ کو اچھی طرح صاف کیا جاتا۔دادی جان کی ہر دیوار پر نظر تھی۔ایک دیوار پر رنگ بدنما دکھائی دے رہا تھا۔دادی جان نے عبداللہ کی اس طرف توجہ دلائی۔

دادی جان ایک ایک دیوار خوبصورت دکھائی دے گئی، جہاں رنگ بدنما نظر آئےگا، اسے دوبارہ رنگ کیا جائےگا۔

جیسے جیسے گھر میں رنگ ہوتا جا رہا تھا گھر کی خوبصورتی میں اضافہ ہوتا جا رہا تھا۔پندرہ دن میں رنگ کرنے کا کام مکمل ہوا۔عبداللہ نے اپنے ساتھیوں کے ساتھ مل کر خوب محنت سے کام کیا تھا۔شاہد اور دادی جان نے ایک ایک کمرے کا جائزہ لیا۔کام واقعی عمدہ کیا گیا تھا۔دادی جان نے خوش ہوکر سو روپے عبداللہ کو انعام دیئے۔عبداللہ سو روپے ملنے پر بہت خوش تھا۔

میں سو روپے سنبھال کر رکھوں گا۔عبداللہ نے شکریہ ادا کر کے سو روپے کا نوٹ جیب میں رکھ لیا۔

رنگ و روغن کے بعد سامان کو ان کی جگہوں پر رکھنے کا مرحلہ درپیش تھا۔دادی جان کو اپنی لوہے کی پیٹی کی فکر سب سے زیادہ تھی۔سروش نے پیٹی کو چھت پر رکھنے کی بات کی تو دادی جان نے اسے گھورا۔

بہت قیمتی ہے یہ لوہے کی پیٹی، میری اماں کی نشانی ہے یہ، شادی پر انہوں نے مجھے دی تھی۔بہت مضبوط ہے یہ۔دادی جان نے محبت بھری نظروں سے لوہے کی پیٹی کو دیکھتے ہوئے کہا۔

دادی جان اب تو لکڑی کی الماریوں کا رواج ہے، ایسی لوہے کی پیٹیوں کا زمانہ تو ختم ہو گیا ہے۔آپ بھی اپنے کمرے میں لکڑی کی الماری بنوا لیں۔سروش نے مشورہ دیا۔

صفائی کے وقت پانی پیٹی کے نیچے نہ رہ جائے۔دادی جان بولیں۔

پیٹی کے پائے چار اور اینٹیں تین تھیں۔ایک ایک اینٹ کی کمی سے باقی تین اینٹیں بھی بے کار تھیں۔دادی جان یہ صورت حال دیکھ کر بولیں۔

اینٹوں کو ایک طرف رکھ دو، جب ایک اینٹ مل جائےگی تو پیٹی کے نیچے رکھ دیں گے۔پھر سروش نے تین اینٹوں کو ایک کونے میں رکھ دیا۔

کچھ دنوں بعد شاہد کے بھتیجے کی شادی تھی۔شادی کے بعد ایک شام دادی جان اپنے کمرے میں آئیں تو لوہے کی پیٹی کے ہر پائے کے نیچے اینٹ تھی۔دادی جان نے ایک ایک اینٹ کو غور سے دیکھا۔تین اینٹیں تو پرانی تھیں صرف ایک اینٹ نئی تھی۔وہ سوچ میں پڑ گئیں کہ یہ نئی اینٹ کہاں سے آئی ہے۔محلے میں تو کوئی نیا گھر بھی نہیں بن رہا۔سروش نے کمرے میں داخل ہوتے ہی کہا۔

دادی جان اب تو آپ خوش ہیں، آپ کی پیاری پیٹی کے ہر پائے کے نیچے اینٹ موجود ہے، اب صفائی آسانی سے ہو سکےگی۔

میں تو خوش ہوں مگر۔۔۔۔

مگر کیا دادی جان؟سروش درمیان میں بولا۔

مگر یہ نئی اینٹ کون لایا اور کہاں سے لایا ہے؟۔دادی جان کی نظر نئی اینٹ پر تھی۔

اسے میں لایا ہوں۔سروش نے بتایا۔

کہاں سے لائے ہو یہ اینٹ؟دادی جان نے سروش سے پوچھا۔

وہ کارخانے کے پاس ایک نیا گھر بن رہا ہے؟یہ اینٹ وہاں سے اٹھا کر لایا ہوں۔سروش نے اتنا کہا تو دادی جان قدرے غصے سے بولیں۔

اچھا تو اینٹ اٹھا کر لائے ہو یعنی اینٹ چوری کی ہے۔

وہاں کوئی بھی تو نہیں تھا، ایک اینٹ سے بھلا کیا ہوتا ہے۔سروش کو اندازہ نہیں تھا کہ دادی جان کا رد عمل کیا ہوگا۔دادی جان کا چہرہ غصے سے سرخ ہو گیا تھا۔انہوں نے اپنے غصے پر قابو رکھتے ہوئے کہا

سروش تم نے اچھا نہیں کیا، اینٹ اٹھاؤ اور اسی وقت میرے ساتھ چلو، آؤ اینٹ واپس کر کے آتے ہیں، آجاؤ دیر مت کرو۔

دادی جان آپ بھی کمال کرتی ہیں، ایک اینٹ واپس کرنے کے لئے اتنی دور جائیں گے۔

ہاں ہم دونوں اینٹ واپس دے کر آئیں گے سب ے مل کر پیٹی کے نیچے سے اینٹ نکال لی۔سروش نہ چاہتے ہوئے بھی دادی جان کے ساتھ ہو لیا۔دادی جان کچھ فاصلے تک تو خود اینٹ اٹھا کر چلتی رہیں پھر اینٹ سروش نے اٹھا لی۔پندرہ منٹ پیدل چلنے کے بعد دونوں ایک نئے تعمیر ہونے والے مکان کے سامنے کھڑے تھے۔ایک مزدور باہر کام کر رہا تھا۔دادی جان نے علیک سلیک کے بعد مزدور سے پوچھا۔

مالک مکان کہاں ہیں؟

مالک مکان تو مجھے معلوم نہیں مگر اس وقت ٹھیکیدار صاحب اوپر موجود ہیں مزدور نے بتایا۔

ہم نے ٹھیکیدار سے ملنا ہے۔دادی جان بولیں۔

میں اوپر جاکر ٹھیکیدار کو بتاتا ہوں مزدور پھر ریت لے کر اوپر کی منزل کی طرف بڑھ گیا۔

اینٹ ابھی تک سروش کے ہاتھ میں تھی۔مزدور اوپر والی منزل میں پہنچا تو ٹھیکیدار مستری سے بات کر رہا تھا۔مزدور بھی پاس جاکر کھڑا ہو گیا کہ ٹھیکیدار کی بات ختم ہو تو وہ اس سے کچھ کہہ سکے۔

ٹھیکیدار نے مستری کی طرف دیکھ کر کہا۔

جو چیز نظر نہیں آنی اسی میں بچت ہوتی ہے۔

ٹھیک کہا آپ نے۔اینٹ ہلکی بھی ہو تو پلستر سےہر چیز چھپ جاتی ہے۔مستری نے اینٹ لگاتے ہوئے کہا۔

اب بات سمجھے ہو، اینٹ سوم درجے کی اور پلستر بھی بس مناسب، یوں بچت ہوگی۔ٹھیکیدار نے مسکراتے ہوئے کہا۔

میں سب کچھ سمجھ گیا ہوں، اب ویسا ہی ہوگا جیسا آپ چاہتے ہیں مستری بولا۔

ٹھیکیدار صاحب ایک بڑھیا آپ سے ملنے آئی ہے۔مزدور ٹھیکیدار کو مخاطب کیا۔

کون بڑھیا، کون مانگنے والی ہوگی، چلتا کرو اسے ٹھیکیدار نے بے زاری سے کہا۔

وہ مانگنے والی دکھائی نہیں دیتی، آپ خود ہی دیکھ لیں مزدور نے کہا۔

ٹھیکیدار نے کچھ کہے بغیر کمرے کی کھڑکی سے جھانکا۔دادی جان اور سروش نے اوپر دیکھا۔اینٹ اب بھی سروش کے ہاتھ میں تھی۔ٹھیکیدار کی نظر نئی اینٹ پر پڑی تو اس نے بلند آواز میں کہا

کیا اینٹ لینے آئے ہو؟

نہیں اینٹ لینے نہیں، اینٹ واپس کرنے آئے ہیں۔سروش نے جواب دیا۔

اینٹ واپس کرنے۔ٹھیکیدار نے دہرایا۔وہ کچھ سمجھ نہ پایا تھا۔وہ تیزی سے سیڑھیاں اترتے ہوئے گلی میں آ گیا۔

اب کہیے معاملہ کیا ہے؟ٹھیکیدار نے سانس بحال کرتے ہوئے بمشکل پوچھا۔

میرا پوتا سروش بلا اجازت یہاں سے یہ نئی اینٹ اٹھا کر لے گیا تھا، میری اماں کی نشانی لوہے کی پیٹی کے نیچے رکھنے کے لیے ایک اینٹ کی ضرورت تھی۔بس اپنی نئی اینٹ واپس لے لیں۔دادی جان کی بات سن کر سروش نے نئی اینٹ ٹھیکیدار کی طرف بڑھا دی۔ٹھیکیدار کو اپنے کانوں اور آنکھوں پر یقین نہیں آ رہا تھا کیا ایسا بھی دنیا میں ہوتا ہے۔سروش کے ہاتھ سے نئی اینٹ لے کر ٹھیکیدار نے پہلے خود پر اور پھر اینٹ پر نگاہ ڈالی۔اس کے کانوں میں ان باتوں کی بازگشت تھی جو ابھی وہ مستری سے کر کے آیا تھا نئی۔اینٹ کو ایک طرف رکھ کر ٹھیکیدار اینٹوں کے ڈھیر پر بیٹھ کر زاروقطار رونے لگا۔دادی جان اور سروش نے ایک دوسرے کی طرف دیکھا۔

دادی جان نے محبت بھرے انداز میں پوچھا۔

بیٹا!کیوں رو رہے ہو؟۔

پھر ٹھیکیدار نے روتے روتے سب کچھ بتا دیا۔

کیا آپ پہلے بھی ایسا کام کرتے رہے ہیں؟دادی جان کے سوال پر ٹھیکےدار نے جواب دیا۔

ہاں، کئی بار یہ برا کام کر چکا ہوں، گھٹیا اینٹیں اور کم سیمنٹ لگا کر بچت کرتا رہا ہوں، نئی اینٹ کی واپسی نے مجھے نیا راستہ دکھایا ہے، یہ اینٹ میری طرف سے بطور تحفہ رکھ لیں۔

ٹھیکیدار کے اصرار پر نئی اینٹ دادی جان نے پکڑ لی۔سروش سب کچھ دیکھ اور سن رہا تھا۔دادی جان نے وہاں سے چلتے ہوئے کہا

نئی اینٹ نے آپ کو جو نیا راستہ دکھایا ہے اس پر چلتے رہنے تاکہ جس دن ایک ایک بات اور ایک ایک عمل کا حساب ہوگا تو اس دن ان اینٹوں کی وجہ سے آپ ناکام نہ ہوں۔

میں نئی اینٹ کے اس سبق کو کبھی نہیں بھولوں گا۔میں نیکی کے محل میں اپنے عمل کی ایک ایک اینٹ کو بڑی ایمانداری سے لگاؤں گا، آپ کا یہاں آنا میرے لیے مبارک ثابت ہوا ہے ٹھیکیدار کی بات ختم ہوئی تو دادی جان اپنے پوتے کا ہاتھ پکڑ کر وہاں سے چل پڑیں۔

سروش بار بار دادی جان کے پرنور چہرے کو دیکھ رہا تھا جس پر ٹھیکیدار کو نئی اینٹ واپس کرنے کے بعد مزید نور آ گیا تھا۔

خرم ٹرے میں چائے کا کپ لیے کونے والی میز کی طرف بڑھا تو اس کی نظر ایک چھوٹے سے قد والے لڑکے پر پڑی، وہ لڑکا ہوٹل کے مالک خادم علی کے پاس کھڑا تھا، چائے کا کپ میز پر رکھ کر جیسے ہی وہ مڑا، اس کے سامنے مجاہد آ گیا۔وہ خالی برتن اٹھائے سیڑھیوں کی طرف بڑھ رہا تھا۔دونوں نے ایک دوسرے کو دیکھا۔خرم نے ٹرے کو لہراتے ہوئے مجاہد کو مخاطب کیا۔

یہ چھوٹا کوفتہ شاید شاید ملازمت کے لیے آیا ہے۔

چھوٹا کوفتہ، کون چھوٹا کوفتہ؟مجاہد کچھ سمجھ نہ پایا تھا۔

چھوٹا کوفتہ، کون چھوٹا کوفتہ کھڑا ہوا ہے۔

خرم کے اشارہ کرنے پر مجاہد نے کیبن پر نگاہ ڈالی تو وہ بےاختیار بولا ارے، یہ تو واقعی چھوٹا کوفتہ ہے، چھوٹا سا قد اور کوفتے کی طرح گول سا منہ، واہ تم نے بہت خوبصورت نام رکھا ہے، تم تو نام رکھنے میں ماہر ہو، کوئی آلو بیگن ہے تو کوئی ٹینڈا ہے، مسٹر پکوڑا بھی تمہارا ہی رکھا نام رکھا ہے۔

اگر خادم علی انہیں نہ گھورتا تو مجاہد مزید خرم کی تعریفیں کرتا۔

تم دونوں ادھر آؤ۔خادم علی نے انہیں بلایا۔

چند لمحوں بعد وہ کیبن میں موجود تھے۔

یہ کمال ہے، اب یہ تم لوگوں کے ساتھ کام کرےگا، کمال ان کے ساتھ جاؤ، یہ تمہیں کام سمجھا دیں گے۔

کمال آ جاؤ ہمارے ساتھ۔مجاہد بولا۔

چھوٹا کوفتہ۔خرم نے آہستگی سے کہا۔

شام کو جب وہ کوارٹر کی طرف جارہے تھے تو کمال کو اس وقت اپنے نئے نام کا علم ہوا تھا۔اسے بہت عجیب سا لگا تھا کہ خرم نے اس کا نام چھوٹا کوفتہ رکھا ہے۔اس نے ناراضی کا اظہار کیا تو مجاہد نے اسے بتایا تھا کہ خرم، خادم ہوٹل میں آنے والے ہر نئے ملازم کا اسی طرح نہ کوئی نام ضرور رکھتا ہے۔

کیا میری شکل کوفتے جیسی ہے؟کمال نے خرم کو گھورا۔

ہاں، گول مٹول، بالکل کوفتے جیسے شکل، یقین نہیں آتا تو آئینے میں اپنی صورت دیکھ لو۔خرم نے مسکراتے ہوئے جواب دیا۔

کوارٹر میں پہنچ کر کمال نے دیوار کے ساتھ لٹکے ہوئے ایک گول آئینے میں اپنی صورت دیکھی تو اپنا گول چہرہ اور گول روشن آنکھیں دیکھ کر ابا کی ایک بات یاد آ گئی۔

یہ بالکل میرے جیسا ہے، ہو بہو میری صورت۔

ابا کی صورت اس نے آخری بار تب دیکھی تھی جب وہ ماہ قبل وہ دفتر جانے کے لئے گھر سے نکلے تھے۔وہی معمول کی نصیحتیں تھیں، اسکول سے سیدھا گھر آنا، وہاں شرارتیں مت کرنا، دل لگا کر پڑھنا۔وہ ہر بات پر اپنا سرہاں میں ہلاتا رہا۔وہ اسکول ہی میں تھا کہ ماموں قمر اسے لینے آ گئے تھے۔ماموں اسے کچھ بتانے کے لیے تیار نہ تھے۔وہ گھر آیا تو ابا جان خون میں لت پت بےجان چارپائی پر پڑے تھے۔ایک پتنگ کے ساتھ لگی دھاتی تاران کی گردن پر پھرنے سے وہ بری طرح زخمی ہوگئے اور ہسپتال پہنچنے سے پہلے ہی اللہ کو پیارے ہو گئے۔

اس حادثے کے بعد کمال کا تعلیمی سفر رک گیا۔وہ اسکول سے خادم ہوٹل آ گیا۔کتابوں کی بجائے گندے برتن اور میزوں کو صاف کرنے کا کپڑا اس کے ہاتھوں میں آ گیا تھا۔اسکول کی یادیں ہر لمحہ اس کے ساتھ ہوتی تھیں۔اس کا دل چاہتا تھا کہ وہ سب کچھ چھوڑ کر اپنے گھر چلا جائے اور گلے میں بیگ ڈالے اسکول میں واپس چلا جائے۔وہ بیٹھے بیٹھے یادوں میں گم ہو جاتا۔اس وقت خرم اکثر یہ جملہ کہتا

چھوٹے کوفتے یادوں کے شوربے میں ڈبکی ضرور لگاؤ مگر اس میں گم مت ہو جاؤ، یادوں کو چھوڑو اور گندے برتنوں کی طرف بڑھو، وہ تمہارا انتظار کر رہے ہیں۔

یہ جملہ سن کر کمال ہوں ہاں کرتے ہوئے گندے برتنوں کی طرف بڑھ جاتا تھا۔ہوٹل کا مالک اگرچہ اس کے ماموں کا جاننے والا تھا مگر غلطی پر معافی کا تو سوال ہی پیدا نہ ہوہوتا تھا۔گلاس ٹوٹ جائے یا چائے کا کپ، وہ ملازمین کو گھورتا اور کاپی پر کچھ لکھتا جاتا۔مہینے کے آخر میں جب تنخواہ دی جاتی تو اس میں برتن توڑنے کے پیس کاٹ لیے جاتے۔جب کوئی ملازم احتجاج کرتا تو خادم علی کہتا کہ اگر کام نہیں کرنا چاہتے تو یہاں سے چلے جاؤ۔کمال یادوں میں کھو ضرور جاتا تھا مگر اس سے ابھی تک کوئی برتن نہیں ٹوٹا تھا۔

جب سے خرم نے اسے چھوٹا کوفتہ کا نام دیا تھا اس کا اصل نام پس منظر میں چلا گیا تھا۔اب ہر کوئی اسے چھوٹا کوفتہ ہی کہہ کر مخاطب کرتا پہلے پہل تو اسے غصہ آتا تھا، لیکن وقت گزرنے کے ساتھ ساتھ وہ اس نئے نام کو سننے کا عادی ہو گیا تھا۔

ایک دن وہ میز صاف کر رہا تھا کہ اس کے اسکول کے استاد سر سلیم اپنے دوستوں کے ساتھ ہوٹل میں داخل ہوئے۔

سر سلیم نے اسے دیکھ کر کہا

کمال تم یہاں کیسے؟۔

میں اس ہوٹل میں کام کرتا ہوں۔

میرا ساتھ والی گلی میں واقع ہائی اسکول میں تبادلہ ہوا ہے، مارکیٹ کے پاس میں نے پلازہ میں کرائے کا فلیٹ بھی لے لیا ہے۔خادم علی نے جب دیکھا کہ کمال باتوں میں وقت ضائع کر رہا ہے تو اس نے غصیلے انداز میں پکارا

چھوٹے کوفتے میز سے برتن اٹھاؤ۔

چھوٹے کوفتے۔سر سلیم نے دہرایا۔

سر!یہ میرا نام ہے، میں اب کمال نہیں چھوٹا کوفتہ ہوں، اپنے گھر والوں، سکول اور دوستوں سے دور ایک چھوٹا کوفتہ۔یہ کہتے ہوئے کمال کی آنکھوں میں نمی تیر گئی۔سر سلیم اس سے مزید باتیں کرنا چاہتے تھے، کمال کو خادم علی کے غصے کا علم تھا۔وہ تیزی سے میز سے برتن اٹھانے لگا۔سر سلیم چائے پی کر ہوٹل سے نکلنے لگے تو کمال کی طرف دیکھ کر بولے

میں اب آتا رہوں گا۔میں اب تمہیں چھوٹا کوفتہ سے کمال بناؤں گا۔ہاں میں ایسا کروں گا۔

کمال نے جب اسکول خیرباد کہا تھا، اس وقت وہ ساتویں جماعت میں تھا۔وہ اردو پڑھ اور لکھ سکتا تھا۔ریاضی اور انگلش میں اسے زیادہ مہارت نہ تھی ان مضامین میں وہ اتنا کمزور بھی نہیں تھا کہ اسے نالائق کہا جائے۔اس دن اس کے پاؤں زمین پر نہ ٹکتے تھے جب سر سلیم کتابوں کا ایک پیکٹ اس کے لئے لائے تھے۔خادم علی نے سر سلیم کے جانے کے بعد اسے اپنے پاس بلایا۔کتابیں کمال کے ہاتھ میں تھیں۔

چھوٹے کوفتے یہ سب کیا ہے؟خادم علی کا لہجہ بتا رہا تھا کہ اسے ان کتابوں کی موجودگی اچھی نہیں لگی۔

میں ان کتابوں کو کوارٹر میں لے جاؤں گا۔میں انہیں یہاں نہیں پڑھوں گا۔میں اپنا کام پورا کروں گا۔کمال کی بات سن کر خادم علی نے بیزار انداز میں کہا۔

ٹھیک ہے۔۔۔ٹھیک ہے جاؤ اپنا کام کرو۔

رات کوارٹر میں جب اس نے کتابوں کو پڑھنا شروع کیا تو اسے یوں محسوس ہوا کہ گزرا ہوا زمانہ لوٹ آیا ہو۔خرم، مجاہد اور عبداللہ لیٹتے ہی خراٹے بھرنے لگے تھے۔اگرچہ کمال دن بھر کا تھکا ہوا تھا مگر کتابوں سے اتنے دنوں کے بعد ملاقات ہوئی تھی کہ نیند اس ملاقات میں حائل ہونے کے لئے ہرگز تیار نہ تھی۔اب تو کمال نے یہ معمول بنا لیا کہ ہوٹل سے آنے کے بعد کتابیں لے کر بیٹھ جاتا جو سمجھ نہ آتا ایک کاغذ پر لکھ لیتا جب سر سلیم کھانا کھانے یا چائے پینے کے لئے آتے تو وہ کاغذ ان کے سامنے رکھ دیتا۔خادم علی کو ایسا کرنا پسند نہیں تھا وہ تو اپنے ملازمین کو مشین سمجھتا تھا۔جذبات سے عادی مشین، کبھی خراب نہ ہونے والی مشین، ہر وقت کام کرنے والی مشین۔سر سلیم زمانہ شناس استاد تھے۔وہ خادم علی کے لب و لہجے سے سب بات جان چکے تھے۔وہ ایک دن ہوٹل میں داخل ہوئے تو سیدھے کیبن میں چلے گئے انہوں نے کوئی وقت ضائع کیے بغیر اپنا مدعا بیان کرتے ہوئے کہا۔

مجھے آپ کی مدد کی ضرورت ہے؟

کیسی مدد؟خادم علی نے اسے بغور دیکھتے ہوئے سوال کیا۔

میں چھوٹا کوفتہ کو چھوٹا کوفتہ سے کمال بنانا چاہتا ہوں۔روزانہ صرف ایک گھنٹہ دے دیجئے، میں اس ایک گھنٹے میں چوٹا کوفتہ کو کمال میں بدل دوں گا۔خدارا میری مدد کریں۔سرسلیم کے نرم لہجہ نے سخت دل خادم علی کو نرم کر دیا تھا۔ایک گھنٹے کی چھٹی ملنے پر کمال بہت خوش تھا۔جب کمال نے میٹرک کا امتحان پاس کیا تو اس نے سرسلیم اور ان کے دوستوں کی مزیدار کوفتوں سے تواضع کی تھی۔

یہ۔۔۔یہ کوفتے میں نے بنائے ہیں اب میں برتن دھونے کی بجائے باورچی توصیف کے معاون کی حیثیت سے کام کرتا ہوں، میں ان سے پکوائی سیکھ رہا ہوں۔کمال نے ترقی کے سفر کی طرف پہلا قدم رکھ دیا تھا۔سرسلیم کی رہنمائی اور اپنی لگن کے ساتھ یہ سفر جاری رہا۔جب دل میں کچھ کر گزرنے کا ارادہ ہو تو سفر آسان ہو جاتا ہے۔

نانا جان کے انتقال کے بعد امّی جان کے حصے میں جو تھوڑی سی زرعی زمین آئی تھی، کمال نے اسے بیچ کر ایک چھوٹا سا ہوٹل بنا لیا۔اب وہ اس کاروبار کو اچھی طرح سمجھ چکا تھا۔عملی کام کے ساتھ ساتھ وہ اس حوالے سے بہت سی کتب کا مطالعہ بھی کر چکا تھا۔ہوٹل کے نام کو اس نے سب سے خفیہ رکھا ہوا تھا۔اس کی خواہش پر ہوٹل کا افتتاح کرنے کے لئے سرسلیم اور خادم علی مقررہ دن شاداب روڈ پر ایک دکان میں موجود تھے۔جب ہوٹل کے نام کی تختی سے نقاب ہٹایا گیا تو اس پر جلی حروف میں لکھا تھا چھوٹا کوفتہ ہوٹل، مزیدار کوفتے تناول کرنے کے لئے ہمارے ہاں تشریف لائیے خرم جس نے کمال کو یہ نام دیا تھا وہ بھی اُس وقت وہاں موجود تھا وہ کچھ شرمندہ سا دکھائی دے رہا تھا۔دونوں ہی میں منفرد نم کے باعث چھوٹا کوفتہ ہوٹل اپنا مقام بنانے میں کامیاب ہو گیا۔پانچ سال بعد شہر میں چھوٹا کوفتہ ہوٹل کی تین مزید شاخیں کھل چکی تھیں۔اس کی کامیابی کو دیکھ کر اور بھی بہت سے لوگ ملتے جلتے ناموں بڑا کوفتہ ہوٹل، مزیدار کوفتہ ہوٹل اور کوفتے ہی کوفتے ہوٹل کے نام سے میدان میں کودے مگر اصل، اصل اور نقل، نقل ہی ہوتی ہے۔کسی کوفتے والے کو چھوٹا کوفتہ ہوٹل کی طرح کامیابی نہ ملی۔

جب اس نے گاڑی لی تو مٹھائی لے کر سرسلیم کے پاس گیا۔ان کا شکریہ ادا کیا۔کمال کو اس کمال تک پہنچانے میں سرسلیم نے بنیادی کردار ادا کیا تھا۔وہ ایک دن ایک خوبصورت کیبن میں بیٹھا تھا کہ ہوٹل میں کچھ ملازم لڑتے دکھائی دیئے کچھ دیر بعد وہ کیبن میں موجود تھے۔کمال نے انہیں گھورا۔

کیوں لڑرہے ہو؟۔

اس نے میرا نام چھوٹا پراٹھا رکھا ہے۔یہ ہروقت مجھے بلال کی بجائے چھوٹا پراٹھا کہہ کر پکارتا ہے۔

چھوٹا پراٹھا کمال نے دہرایا۔

جی۔۔۔جی۔۔۔مجھے چھوٹا پراٹھا کہتا ہے۔یہ کہتے ہوئے بلال رو دیا۔

کمال نے آگے بڑھ کر اس کے آنسو پونچھے۔اس کے بال سہلائے، محبت سے اس کا ہاتھ پکڑا پھر چھوٹا کوفتہ سے چھوٹا کوفتہ ہوٹل تک کے سفر کی ایک ایک بات اُسے بتائی۔چھوٹا پراٹھا ساری داستان سن کر بولا۔

آپ کو تو سرسلیم مل گئے تھے اور۔۔۔

اور تمہیں سرکمال مل گئے ہیں۔میں تمہاری رہنمائی کروں گا۔تمہاری مدد کروں گا۔کمال نے چھوٹا پراٹھا کی بات بھی پوری نہ ہونے دی تھی جیسی چمک سر سلیم کے مل جانے پر چھوٹا کوفتہ کی آنکھوں میں تھی۔جب سچا اور مخلص رہنما مل جائے تو بُرائی سے بھی اچھائی کا پہلو نکالا جا سکتا ہے۔

ایک غریب آدمی نے سفر پر جاتے وقت کسی ساہوکار کے پاس ایک ہزار روپیہ امانت رکھ دیا تھا مگر نہ کوئی رسید لی، نہ کسی کو گواہ کیا۔

چھ مہینے بعد غریب سفر سے واپس آیا، اور ساہوکار سے روپے مانگے تو وہ صاف مکر گیا۔کہ میں نے تمہاری کوئی امانت نہیں رکھی۔

یہ بیچارہ ہر روز ساہوکار کے یہاں جاتا اور دن بھر بیٹھا رہتا، مگر ساہوکار ایک نہ سنتا۔

آخر بادشاہ کے پاس جا کر فریاد کی کہ میں نے غلطی سے بغیر کسی کو گواہ کیے اور رسید لیے ایک ہزار روپے فلاں ساہوکار کے پاس امانت رکھے تھے۔اب آکر مانگتا ہوں تو وہ انکار کرتا ہے۔حضور میرے روپے دلا دیں۔

بادشاہ نے فرمایا۔قاعدہ قانون تو ساہوکار کو پکڑ نہیں سکتا۔مگر ایک تدبیر یہ ہے کہ کل تیسرے پہر سیر کرتا ہوا ساہوکار کی دکان کی طرف آؤں گا۔تم وہاں موجود رہنا۔میں تمہیں جھک کر سلام کروں گا۔تم بے پروائی سے جواب دے دینا۔اور اسی طرح اور باتیں بھی جو میں کروں تم معمولی دوستوں کی طرح جواب دیتے رہنا۔

بادشاہ کی یہ تجویز سن کر غریب دوسرے دن سہ پہر کو ساہوکار کی دکان پر جا بیٹھا۔اتنے میں بادشاہ کی سواری آئی اور اس نے غریب کو جھک کر سلام کیا تو اس نے معمولی طور پر جواب دے دیا۔پھر بادشاہ نے اس کے ہاتھ چوم کر کہا۔آپ کب تشریف لائے۔ہم تو بہت دنوں سے یاد کر رہے تھے۔

اس نے کہا۔مجھے آئے ہوئے تو ایک ہفتہ ہو گیا ہے مگر آتے ہی کچھ تکلیف میں پڑ گیا ہوں۔اس سے نبٹ لوں تو حاضر ہوں گا۔

بادشاہ نے فرمایا۔جو بات ہو۔ہم سے کہیے ہم آپ کی مدد کریں گے۔

غریب نے جواب دیا۔بہت اچھا۔ضرورت ہو گی تو عرض کروں گا۔

اس گفتگو کے بعد بادشاہ تو چلا گیا مگر ساہوکار نے اسی وقت اس خوف سے غریب کے روپے گن دیے کہ یہ بادشاہ سے میری شکایت نہ کر دے اور اس طرح مقدمے کے بغیر غریب کے روپے نکل آئے۔

خالد کو آتا دیکھ کر رحیم چاچا اپنی نرسری کے دروازے پر اگے گل مہر کے سایہ دار درخت کے پاس رکھی کرسی پر بیٹھ گئے۔خالد جب نزدیک آیا تو اس کے ہاتھ میں انار کا ایک پودا تھا۔گزشتہ شام ہی وہ پودا انہوں نے خالد کو دیا تھا۔

کس چیز کا پودا ہے چاچا؟، خالد نے معصومیت سے پوچھا تھا۔

انار کا۔رحیم چاچا نے اس کے گال پر تھپکی دیتے ہوئے بتایا تھا۔

تمہارے گھر کے دروازے کے سامنے کافی جگہ خالی ہے، کسی ایک جگہ اس پودے کو لگا دینا۔پودا بڑا ہو کر انا کے میٹھے پھل دےگا اور دروازے پر ہریالی بھی رہےگی۔

خالد پودا لے کر بہت خوش تھا۔لیکن اگلے ہی دن پودا واپس لے کر کیوں آ گیا؟

رحیم چاچا سوچ میں پڑ گئے تھے۔

کیا ہوا خالد!پودا پسند نہیں آیا؟

پودا تو پسند ہے چاچا، پر ابو نے کہا کہ بڑے بزرگ کا کہنا ہے کہ انار کا درخت گھر میں یا آس پاس نہیں لگانا چاہیے۔اس پر جنوں کا سایہ ہوتا ہے۔خالد نے تفصیل بتائی۔خالد کی باتیں سن کر رحیم چاچا نے اپنا سر پکڑ لیا اور بولے۔

بیٹا خالد!میری نگاہ میں تمہارے ابو پڑھے لکھے نادان ہیں۔ایک لمحہ کے لیے رک کر وہ پھر بولے اگر کوئی شخص لوگوں کی کہی سنی باتوں کو بغیر سمجھے بوجھے مان لیتا ہے میں اسے پڑھا لکھا بیوقوف سمجھتا ہوں۔خالد خاموشی سے رحیم چاچا کی بات سنتا رہا۔

تم ہی بتاؤ اگر انار کے درخت پر جنوں کا سایہ ہوتا تو لوگ آنگن، باع باغیچہ میں بھی نہیں لگاتے۔پھر یہ پھل بازاروں میں کس طرح آتا اور لوگ جوس والے کی دکان پر اس کا رس کیسے پیتے جو صحت کے لیے مفید اور مقوی بھی ہے۔رحیم چاچا نے فائدہ بتانے کی کوشش کی۔خالد نے ان کی تائید کی۔

سچ یہ ہے کہ انار کا پودا جب درخت بنے گا تو اس میں پھل آئیں گے۔جب پھل سے لدا درخت آنے جانے والوں کو متاثر کرے گا تو لالچ میں اسے توڑنے کی کوشش کریں گے۔میری بات صحیح ہے؟

جی چاچا خالد نے ہامی بھری۔

اب اس کی رکھوالی اور حفاظت کے لیے وقت دینا ہوگا، یعنی تمہارے ابو کی نظر میں یہ بے مطلب کا کام ہو گیا۔

جی خالد نے تائید کی۔

ایک اور اہم بات کچھ درختوں کی ڈالیاں کمزور ہوتی ہیں، ان میں انار کا درخت بھی شامل ہے۔خدانخواستہ کوئی شریر بچہ پھل توڑنے کی غرض سے درخت پر چڑھنے کی کوشش کرےگا تو ممکن ہے ڈالی ٹوٹ جائےگی اور بچہ زمین پر گر کر زخمی ہوسکتا ہے۔اسی وجہ سے بزرگوں نے اس درخت کے متعلق ڈر پیدا کرنے کے واسطے یہ بات پھیلا دی کہ درخت پر جنوں کا سایہ ہوتا ہے۔بھلا جن بھی تو اللہ کی بنائی مخلوق ہے، وہ درخت پر کیوں رہےگی۔؟

شاید آپ درست فرما رہے ہیں۔خالد نے سنجیدہ لہجے میں کہا۔

اب یہ انار کا پودا تم مجھے لوٹا دو اور اس کے بدلے گل مہر کا یہ پودا لے جاؤ اور اپنے ابو کی اجازت سے اپنے دروازے کے باہر ضرور لگا دینا۔جب یہ پودا درخت بنےگا تو گھنا سایہ دےگا اور خوبصورت رنگوں کے پھول بھی۔رحیم چاچا نے گل مہر کا پودا خالد کو دیتے ہوئے کہا۔

خالد نے پودا لے لیا اور جانے لگا۔تبھی رحیم چاچا نے اسے مخاطب کیا۔

اپنے ابو کو یہ ضرور بتا دینا کہ پیارے نبیؐ نے شجرکاری (پودے لگانے) کی تعلیم دی ہے۔انہوں نے فرمایا

اگر قیامت آنے والی ہے اور کسی نے اس وقت کھجور کا ایک پودا بھی لگا دیا تو اللہ تعالیٰ اس کا اجر دےگا۔(مسند احمد)

خالد میرے بچے!پودے درخت بن کر پھل اور سایہ دونوں دیتے ہیں۔یہ ہمارے ماحولیاتی نظام کو بھی صاف ستھرا رکھتے ہیں۔فضا میں آلودگی انہیں کی وجہ سے نہیں پھیلتی۔تم نے تو سائنس میں ضرور پڑھا ہوگا؟

جی چاچا کہتے ہوئے خالد تیز تیز قدم بڑھاتا اپنے گھر کی طرف لوٹ گیا۔!!

شبانہ اس گوریا کو پہچان گئی تھی۔چھوٹی سی، ننھی منی پھر پھر اڑنے والی گوریا۔

شبانہ اسے روز دیکھتی۔جب صبح اٹھ کر پڑھنے بیٹھتی تو وہ چوں چوں کر کے ایک خوبصورت سا گیت گاتی ہوئی کھڑکی پر آکر بیٹھ جاتی۔شبانہ اسے دیکھ کر کہتی

اوہو، تو آپ آگئیں۔میں نے کہا آداب عرض

گوریا چو چو کر کے آداب عرض کا جواب دیتی۔پھر ممی کے ڈریسنگ ٹیبل پر جاکر بیٹھ جاتی۔پھدک پھدک کر آئینے میں اپنا چہرہ دیکھتی اور چونچ مار کر خود کو چومتی۔

شبانہ کو ہنسی آ جاتی۔سوچتی، کتنی پاگل ہے گوریا۔اپنے آپ کو دیکھ دیکھ کر خوش ہوتی ہے بچاری!اس کے گھر میں ڈریسنگ ٹیبل ہی کہاں ہوگا جو اپنا چہرہ دیکھتی۔

کبھی کبھی پھدکتی ہوئی وہ شبانہ کے بالکل قریب آ جاتی۔اس کی کتاب پر بیٹھ جاتی۔تب بھی وہ چوں چوں کا گیت ہی گاتی رہتی۔ایک دن شبانہ نے اسے ہاتھوں میں اٹھا لیا تو وہ سہم گئی۔شبانہ کے ہاتھوں میں گدگدی ہو رہی تھی۔وہ سمجھ گئی کہ گوریا ڈر رہی ہے۔اس نے اس کی آنکھوں میں جھانک کر کہا

ارے گوریا رانی ڈرومت، تجھے چھوڑ دوں گی۔مجھے گانا سنائےگی نا؟

اس نے اسے چوم کر چھوڑ دیا تھا اور گوریا پھدکتی ہوئی آئینہ میں جاکر اپنا چہرہ دیکھنے لگی۔

ایک دن بڑ ا برا ہوا۔شبانہ چپ چاپ بیٹھی پڑھ رہی تھی اور سوچ رہی تھی کہ ابھی تک گوریا آئی کیوں نہیں؟دھوپ کے پیسے روشندان سے گرکر ایک کونے میں بکھر گئے تھے۔اسکول جانے کا وقت قریب آتا جا رہا تھا۔یکایک چوں چوں کی آواز سن کر شبانہ چونک پڑی۔گوریا آ گئی تھی اور آداب عرض کر رہی تھی۔

آج بڑی دیر کر دی۔اب تک کیا کر رہی تھیں؟

شبانہ نے اس سے پوچھا۔اسی وقت اسے اس کا ٹوٹا ہوا پیر نظر آ گیا۔ارے یہ چوٹ کیسے لگی؟آؤ میں دوا لگا دوں۔اور اس نے اسے کھڑکی پر سے اٹھا لیا۔اس دن گوریا بالکل نہیں ڈری۔ہتھیلیوں پر آکر پھٹی پھٹی آنکھوں سے اسے دیکھتی رہی۔وہ سمجھ گئی تھی کہ شبانہ اسے پیار کرتی ہے۔وہ اسے نقصان نہیں پہنچا سکتی۔

شبانہ اسے ممی کے پاس لے گئی۔ممی کسی کام میں لگی ہوئی تھیں۔شبانہ نے کہا دیکھو ممی، اس بچاری کو کتنی چوٹ لگی ہے۔جانے کیسے؟

ممی نے اسے دیکھا پھر ڈرائنگ روم میں آکر ٹنکچر کا پھاہا بنا کر لگادیا۔گوریا چپ چاپ دوا لگواتی رہی۔دوا لگا کر ممی پھر کچن میں واپس لوٹ گئیں۔

شبانہ نے اس سے کہا دیکھو میری ممی کتنی اچھی ہیں!خیر، اب جب تک تمہاری چوٹ ٹھیک نہیں ہو جائے تمہیں دوا لگوانے روز آنا ہوگا۔اس میں ٹال مٹول نہ ہو۔ورنہ پریشانی اٹھاؤگی۔

گوریا نے اسے تھینک یو کہا اور ہتھیلی سے اڑ کر ڈریسنگ ٹیبل کے آئینے میں ذرا اپنا چہرہ دیکھ کر وہ اڑ گئی۔

کچھ دنوں تک گوریا روز آتی رہی۔شبانہ اسے ٹنکچر کا پھاہا بناکر لگا دیتی۔وہ تھینک یو کہتی اور چلی جاتی۔ایک دن جب وہ آئی تو مزے سے پھدک پھدک کر چل رہی تھی۔اس کی چوٹ اچھی ہو گئی تھی۔اس نے کھڑکی پر کھڑی ہوکر کہا تھا

تھینک یو ویری مچ، میری ننھی نرس۔

شبانہ یہ سن کر پھولی نہیں سمائی۔لیکن اسی دن شام کو شبانہ یکایک بیمار پڑ گئی۔اسکول سے لوٹی تو بڑی تھکی تھکی سی معلوم ہو رہی تھی۔پھاٹک کھولنے پر روز کی طرح اس نے اپنی ممی کے استقبال کا جواب مسکراکر نہیں دیا اور نہ یہ بتایا کہ اسے سارے سوال صحیح حل کرنے پر پانچ میں پانچ نمبر ملے تھے۔جی ہی نہیں کر رہا تھا کچھ بتاتی کیسے؟ٹامی اچھل کر جب اس سے لپٹ کر پیار جتانے لگا تو اس نے دھتکار دیا ورنہ روز وہ اس کے گلے سے لپٹ جاتی تھی اور ڈانٹ پلاتی تھی۔آج میرے اسکول کیوں نہیں آیا مجھے لینے، دیکھ میں اکیلی آئی ہوں۔

لیکن اس دن اس نے کچھ نہیں کہا۔کسی طرح بھاری بستے کو اٹھائے ہوئے وہ برآمدے تک آئی۔ممی نے چہرہ اترا ہوا دیکھا تو پوچھ بیٹھیںکیا ہوا شبانہ وہ بولی کچھ نہیں۔صرف ممی سے لپٹ گئی۔انہوں نے اسے چوما تھا اور چونک پڑی تھیں ارے تیرا بدن تو تپ رہا ہے۔بخار ہے تجھے؟ممی نے اس کی آنکھوں میں دیکھا، گیلی تھیں۔وہ متفکر ہو گئیں۔فوراً شبانہ کو کمرے میں لے جاکر لٹا دیا۔پھر کمبل اوڑھا کر اس کے پاپا کو آفس فون کیا اور جب تک وہ آتے، اس درمیان انہوں نے دودھ دیا اور اس کی گڑیا کو اس کے پاس لاکر لٹا دیا۔شبانہ چپ چاپ ایک کروٹ پڑی رہی۔

پاپا آئے ان کے ساتھ ڈاکٹر انکل بھی تھے۔انہوں نے شبانہ کو دیکھتے ہی کہا، کیا ہوا ہماری شبانہ کو؟ارے کچھ نہیں ہوا۔دیکھیے نا کتنی خوش ہے رانی بیٹا۔بس ذرا تھک گئی ہے۔اور انہوں نے اس کے گلابی گالوں کو چوم لیا۔پھر تھرمامیٹر نکال کر بخار ناپا، کافی تھا۔وہ تھوڑے فکر مند ہوگئے۔بیگ سے دوا نکال کر دی۔شبانہ نے ایک خوراک پیتے ہی منہ بنایا، دوا کڑوی تھی۔

پھر ڈاکٹر انکل دروازے پر جاکر پاپا کو بتانے لگے فکر نہ کریں۔معمولی بخار ہے، دوا دے دی ہے، ٹھیک ہوجائے گی۔لیکن دیکھئے اس پر زیادہ اسٹرین نہ پڑے، جہاں تک ہو اس سے بات چیت کم کیجئے۔کوئی اس کے پاس زیادہ نہ بیٹھے اور وہاں، دوا وقت پر دینے کا خیال رکھیئےگا۔اور پھر گھوم کر ایک نظر شبانہ کو دیکھتے ہوئے وہ چلے گئے۔

اس دن کے بعد سے شبانہ بالکل اکیلی رہ گئی۔تپتا ہوا بدن لیے چپ چاپ پڑی رہتی۔اسکول کی کتابیں پڑھنے کو ڈاکٹر انکل نے منع کر دیا تھا۔کھلونے سے بھی کب تک کھیلتی۔تھک جاتی تو انہیں ایک طرف پٹک کر لیٹ رہتی۔دائیں طرف اسٹول پر رکھی دوا کو دیکھ کر اسے گھبراہٹ ہوتی۔اف کتنی کڑوی دوا ہے، وہ سوچتی، ممی جب بھی آتیں، اسے دوا پلاتیں، موسمی کا رس دیتیں اور جاتے وقت اس کے منہ چوم لیتیں، پھر کہتیں لیٹی رہنا شبانہ اچھی ہو جاؤگی تو تمہارے لیے ایک بڑھیا فراک بنوا دوں گی۔

شبانہ بدبداتی تھینکس ممی!اور انہیں جاتے ہوئے دروازے کے دوسری طرف دیکھتی رہتی۔پاپا شام کو آتے اور اپنے ساتھ غبارے لاتے۔لیکن افسوس کوئی بھی اس کے پاس دیر تک نہیں بیٹھتا اور تو اور وہ باتیں کرنے والا رامو چاچا بھی جب کمرہ جھاڑنے آتا تو صرف اتنا ہی پوچھتا کیسا جی ہے شبو بیٹا؟وہ کہتی اور رامو چاچا ہنس دیتا۔پھر وہ جانے لگتا تو شبانہ کہتی بیٹھو نا رامو چاچا، مجھ سے باتیں کرو۔

کروں گا، ضرور کروں گا اپنی بیٹا سے باتیں۔اچھی ہو جاؤ۔تم پھر ہم چڑیا گھر بھی چلیں گے۔اور وہ انگوچھا کاندھے پر ڈالتا ہوا باہر چلا جاتا۔

شبانہ کو گوریا کی یاد آ جاتی، کتنے دن ہو گئے، نہیں آئی۔کوئی گانا بھی نہیں سنا اس کا۔ایک دن اس کی طبیعت کچھ اچھی تھی۔گڑیوں سے الگ ہو کر وہ روشندان کی طرف دیکھ رہی تھی۔تبھی اس پر گوریا آبیٹھی۔شبانہ اسے فوراً پہچان گئی۔گورا بھی اسے دیکھتے ہی گانے لگی۔شبانہ روٹھ گئی۔

چپ، میں تم سے نہیں بولتی۔میں بیمار ہوں اور تو مجھے دیکھنے تک نہیں آئی۔کہاں تھی اب تک؟

گوریا اڑ کر اس کے پلنگ کے پائینتی اور اس کی طرف اس طرح دیکھنے لگی، جیسے کہہ رہی ہومجھے معاف کردو، شبانہ سچ مجھے پتا نہیں تھا۔میں تو جانے کب سے تمہیں کھوج رہی ہوں۔تمہارا اس کمرے میں ٹرانسفر ہو گیا، لیکن مجھے معلوم ہی نہ تھا۔وہ تو کہو میں یکایک روشندان پر آبیٹھی جو تم نظر آ گئیں۔

شبانہ اسے دیکھتی رہی، پھر بولی، خیر۔لیکن اب آ جایا کرو۔تم ہی تو میری دوست ہو میرے پاس کوئی نہیں آتا۔ممی اور پاپا بھی اب بہت کم آتے ہیں۔میں دن بھر اکتا جاتی ہوں تم آکر میرا دل بہلایا کرو۔

اس دن گوریا تھوڑی دیر تک گیت گا کر چلی گئی۔لیکن اس کے بعد وہ روز آنے لگی۔ممی کے دوا پلا کر جانے کے بعد وہ روشندان سے اڑ کر پلنگ پر آبیٹھتی اور گانے لگتی۔تھوڑی دیر بعد پھر سے اڑ جاتی۔پھر دن میں کئی بار آتی اور جاتی۔شبانہ کا جی بہلا رہتا۔

ایک دن اس نے دیکھا، گوریا کے ساتھ ایک اور گوریا آئی، وہ دونوں تھوری دیر تک ادھر ادھر دیکھتی رہیں۔پھر چلی گئیں۔پھر وہ تھوڑی تھوڑی دیر پر آتی رہیں۔شبانہ نے دیکھا کہ ان کی چونچ میں روئی، لکڑی اور ٹکڑے اور تنکے دبے رہتے تھے اور وہ اسے لے جاکر وارڈ روب پر رکھ رہی تھیں۔شبانہ سمجھ گئی کہ وہ اپنا گھونسلہ بنا رہی ہیں اور ان میں ایک نر گوریا ہے، وہ بہت خوش ہوئی اس نے سوچا چلو، اب ان کو کہیں جانا نہیں ہوگا۔یہ یہیں رہیں گے۔پھر کتنا اچھا ہوگا جب ان کے پاس کوئی بےبی گوریا آئےگی۔یہ اسے مل کر پھدکنا، اڑنا اور چگنا سکھائیں گے اور وہ اسے دیکھا کرےگی۔

جب گھونسلا بن چکا تو گوریا اور مسٹر گوریا دونوں اس کے پاس آکر گیت گانے لگے۔جب شبانہ سو جاتی تو دونوں لنچ کے لئے باہر چلے جاتے اور جب وہ جاگتی تو اسے گیت سناتے۔رات میں وہ اسے گڈنائٹ کہہ کر اپنے گھونسلے میں جا چھپتے۔اسی طرح کتنے ہی دن گزر گئے۔اب شبانہ کی طبیعت ٹھیک ہو رہی تھی۔لیکن بخار نے ابھی پوری طرح پیچھا نہیں چھوڑا تھا۔

ایک دن دوپہر کے وقت اچانک اس کی آنکھ کھل گئی۔اس نے دیکھا رامو چاچا وارڈ روب کی صفائی کر رہا ہے اور دھیرے دھیرے وہ ان کے گھونسلے کی طرف بڑھ رہا ہے۔روشندان پر گوریا اور مسٹر گوریا سہمے ہوئے اس کی طرف دیکھ رہے تھے۔شبانہ سمجھ گئی کہ وہ ڈر رہے ہیں کہ اب ان کے گھونسلے کو باہر پھینک دیا جائےگا اور ان کی ننھی بےبی اڑ کر بھاگ نہ سکےگی۔

رامو چاچا گھونسلے کے پاس ہی تھا کہ شبانہ چلائی

ارے مت چھوؤ، رامو چاچا، وہ میرے دوست کا گھر ہے۔میں نے انہیں یہاں بنانے کی اجازت دی ہے۔

اچھا بیٹی اچھا۔وہ سیڑھی سے نیچے اتر آیا، پھر بولاپہلے کیوں نہیں بتایا شبانہ بیٹا کہ یہ تمہارے دوست ہیں۔

جب رامو چاچا چلا گیا تو دونوں گوریا اڑ کر پلنگ پر آ بیٹھے۔شبانہ نے محسوس کیا جیسے وہ کہہ رہے ہوںتھینک یو۔

شبانہ نے اور غور سے سنا۔وارڈ روب سے ہلکی ہلکی چیں چیں کی آواز آ رہی تھی۔ضرور بےبی گوریا بھی تھینک یو کہہ رہی ہوگی۔)

ایک مسافر نے کسی شہر کی سرائے میں اتر کر سرائے والے سے کہا کوئی نائی بلوا دو تو میں خط بنوا لوں۔

سرائے والے نے ایک نائی کو بلایا۔نائی نے حجامت بنانے سے پہلے مسافر سے پوچھا حضور!مزدوری کیا ملے گی؟

مسافر نے کہا۔ارے پوچھتا کیا ہے۔کچھ دے دیں گے۔

اس پر نائی نے خط بنا دیا اور مسافر نے دو آنے حوالے کیے مگر نائی نے کہا۔حضور!کچھ، دینے کا اقرار ہوا ہے۔اب زبان نہ بدلیے۔میں تو کچھ ہی لوں گا۔مسافر نے اور دو آنے پھینک دیے۔لیکن نائی نے کہا۔میں تو روپیہ لوں نہ دو روپے کچھ ہی لوں گا تو پنڈ چھوڑوں گا۔

سب کے سب لوگ نائی کی اس حجت سے تنگ آ گئے۔مگر اس کی بات پوری کرنے کی تجویز کسی کی سمجھ میں نہ آتی تھی۔

اتنے میں سکول بند ہونے پر سرائے والے کا لڑکا بھی گھر واپس آیا۔لڑکا تھوڑی دیر تو لوگوں کی باتیں سنتا رہا۔پھر چپکے سے گھر جا کر ایک چنگیز میں ایک طرف روٹی کا ٹکڑا۔دوسری طرف دو پیسے۔تیسری طرف ایک پوسٹ کارڈ اور چوتھی طرف ایک کیلا رکھ کر مسافر کے پاس لے آیا اور کہا۔آپ گھبرائیں نہیں۔میں اس چنگیز میں بہت کچھ رکھ لایا ہوں۔نائی سے کہہ دیجیے۔اس میں سے جو کچھ وہ چاہے، اٹھا لے۔مسافر بہت خوش ہوا اور نائی سے کہا تو وہ اپنا سا منہ لے کر رہ گیا۔

یہ دیکھ کر لوگ لڑکے کی دانائی پر دنگ رہ گئے۔مسافر نے لڑکے کو شاباش اور انعام دے کر پوچھا۔بیٹا!یہ تو بتاؤ کہ تمہیں یہ بات سوجھ کہاں سے گئی۔

لڑکے نے جواب دیا۔جناب!یہ سب علم ہی کی برکت ہے۔میں نے ایک دفعہ کسی کتاب میں ایسا ہی قصہ پڑھا تھا وہ یاد آگیا۔

ایک مکھی بیٹھی اپنا گھر لیپ رہی تھی۔گھر لیپتے لیپتے اپنا نام بھول گئیں۔گھر لیپتے لیپتے لیپتے جو انہیں اپنے نام کا خیال آیا۔تو گئیں ہمسائی کے ہاں۔ہمسائی سے جاکر کہا۔بی ہمسائی بی ہمسائی میرا نام بتاؤ۔اس نے کہا۔بوا میں نہیں جانتی۔میرے گھر میں جو بچھیا ہے۔وہ جانتی ہے۔مکھی گئیں بچھیا کے پاس۔کہ ہمسائی ہمسائی کی بچھیا میرا نام بتا۔کہا میں تو نہیں جانتی۔میری گائے جانتی ہے۔گئیں گائے کے پاس۔کہ ہمسائی۔ہمسائی کی بچھیا۔بچھیا کی گائے۔میرا نام بتا۔کہا میں تو نہیں جانتی۔میرا چریا جانتا ہے۔گئیں چریے کے پاس۔کہ ہمسائی۔ہمسائی کی بچھیا۔بچھیا کی گائے۔گائے کے چریے۔میرا نام بتا۔کہا میں تو نہیں جانتا۔میرے ہاتھ میں جو سونٹا رہتا ہے وہ جانتا ہے۔گئیں سونٹے کے پاس۔کہ ہمسائی۔ہمسائی کی بچھیا۔بچھیا کی گائے۔گائے کے چریے۔چریے کے سونٹے میرا نام بتا۔سونٹے نے کہا۔میں تو نہیں جانتا۔میں جس درخت میں سے کٹ کے آیا ہوں۔وہ جانتا ہے۔گئیں درخت کے پاس۔کہ ہمسائی۔ہمسائی کی بچھیا۔بچھیا کی گائے۔گائے کے چریے۔چریے کے سونٹے۔سونٹے کے درخت میرا نام بتا۔درخت نے کہا میں تو نہیں جانتا۔میرے اوپر جو چڑیا بیٹھتی ہے۔وہ جانتی ہے۔گئیں چڑیا کے پاس۔کہ ہمسائی۔ہمسائی کی بچھیا۔بچھیا کی گائے۔گائے کے چریے۔چریے کے سونٹے۔سونٹے کے درخت۔درخت کی چڑیا۔میرا نام بتا۔چڑیا نے کہا میں تو نہیں جانتی میں جس دریا میں پانی پیتی ہوں۔وہ جانتا ہے۔گئیں دریا کے پاس۔کہ ہمسائی۔ہمسائی کی بچھیا۔بچھیا کی گائے۔گائے کے چریے کے سونٹے سونٹے کے درخت۔درخت کی چڑیا۔چڑیا کے دریا۔میرا نام بتا۔دریا نے کہا میں تو نہیں جانتا۔مجھ میں جو مچھلی ہے۔وہ جانتی ہے۔گئیں مچھلی کے پاس۔کہ ہمسائی۔ہمسائی کی بچھیا۔بچھیا کی گائے۔گائے کے چریے۔چریے کے سونٹے۔سونٹے کے درخت۔درخت کی چڑیا۔چڑیا کے دریا۔دریا کی مچھلی۔میرا نام بتا۔مچھلی نے کہا۔میں تو نہیں جانتی۔مجھے جو پکڑتا ہے۔میرا دھینور جانتا ہے۔گئیں دھینور کے پاس۔کہ ہمسائی۔ہمسائی کی بچھیا۔بچھیا کی گائے۔گائے کے چریے۔چریے کے سونٹے۔سونٹے کے درخت۔درخت کی چڑیا۔چڑیا کے دریا۔دریا کی مچھلی۔مچھلی کے دھینور۔میرا نام بتا۔اس نے کہا چل گوہ کی مکھی!تیرا نام یہی ہے۔کہ تو بھیں بھیں کرتی ہے۔مکھی وہاں سے آکر پھر گھر لیپنے لگی۔

ایک دفعہ قحط کے زمانے میں کسی قصبے کا رئیس ہر روز صبح کو سو دو سو روٹیاں پکوا کر سامنے رکھ لیا کرتا۔گاؤں کے بچے جمع ہو جاتے اور اپنے ہاتھ سے ایک ایک روٹی اٹھا کر چل دیتے۔ان میں سے اکثر لڑکے اتنی جلدی کرتے کہ کسی کے پاؤں پر پاؤں رکھ دیتے اور کسی کے مونڈھے پر سوار ہو کر آگے بڑھ جاتے مگر ایک چھوٹی لڑکی خاموش کھڑی رہتی۔جب سب لڑکے روٹی لے چکتے تو اس بےچاری کے حصے میں وہ روٹی آتی، جو سب سے چھوٹی ہوتی۔

امیر دو دن لڑکی کی اس شرم و حیا کو دیکھتا رہا۔تیسرے دن بھی وہی کچھ ہوا لڑکے بڑی روٹیاں لے گئے اور چھوٹی روٹی اس شرمیلی لڑکی کے لیے رہ گئی۔

مگر اس روز جب لڑکی نے روٹی گھر لے جا کر ماں کے حوالے کی اور اور اس نے لڑکی کو آدھی روٹی دینے کے لیے اس کا ٹکڑا توڑا تو اس میں سے دو روپے نکل آئے۔

لڑکی کی ماں نے دیکھتے ہی دونوں کے دونوں روپے لڑکی کو دے کر رئیس کے پاس بھیج دیا کہ غلطی سے آٹے میں گر کر مل گئے ہوں گے۔آپ اپنے روپے لے لیجئے۔

رئیس لڑکی کے صبر پر تو پہلے ہی خوش ہو رہا تھا۔اب اس کی ماں کی دیانت داری سے اور بھی خوش ہو کر بولا۔بیٹی!یہ دو روپے کل میں نے تمہارے صبر سے خوش ہو کر خود چھوٹی روٹی میں رکھوا دیے تھے۔تم ان کے کپڑے بنوا لینا اور یہ تین روپے لے جاؤ۔یہ اپنی ماں کو دے دینا کہ یہ اس کی دیانتداری کا انعام ہے۔

فوزیہ بہن بھائیوں میں سب سے چھوٹی تھی اور گھر بھر کی لاڈلی۔سارا گھر اس کا دیوانہ تھا۔بڑی اماں کا خیال تھا کہ ضرورت سے زیادہ لاڈ پیار نے فوزیہ کو بگاڑ دیا ہے اور خاص طور پر کھانے پینے کے معاملے میں تو وہ ضدی ہو کر رہ گئی ہے۔بڑی اماں ٹھیک کہتی تھیں۔جب بھی کھانا لگتا تو ایک مسئلہ کھڑا ہوجاتا۔پیاری بیٹی۔کھانا کھا لو۔امی خوشامد کرتیں۔باجی اور ابو پیار سے سمجھاتے، مگر فوزیہ کو ایک تو کچھ پسند ہیں نہیں آتا اور جو وہ کچھ کھاتی بھی تو چند نوالے کھا کر ہاتھ روک لیتی۔ان باتوں کا نتیجہ اور کیا ہوسکتا ہے۔وہ اپنی عمر سے کہیں چھوٹی اور کمزور نظر آتی تھی۔جو بھی ملنے جلنے والی آتیں تو وہ اسے دیکھ کر امی سے یہ ضرور کہتیں۔ارے بہن!اسے کچھ کھلایا پلایا کرو۔دیکھو لڑکی کیسی سوکھ کر کانٹا ہوگئی ہے۔اور امی تو بے چاری ٹھنڈا سانس بھر کر رہ جاتیں۔ایک دن ابو دفتر سے گھر لوٹے تو انہوں نے امی سے کہا۔ایک باغ میں پھولوں کی نمائش ہو رہی ہے۔بچوں سے کہیں جلدی تیار ہوجائیں۔بس پھر کیا تھا۔تھوڑی دیر میں سب تیار ہوکر باغ میں جاپہنچے۔پھولوں کی نمائش دیکھنے میں بڑا ہی مزا آیا۔فوزیہ تو ایک اسٹال پر بس کھڑی ہی ہوگئی۔دیکھئے ابو!کتنے ننھے منہ سے درخت، اس نے حیرت اور خوشی سے کہا۔یہ آم، نیم اور پیپل وغیرہ کے درخت تھے۔جن کی عمریں تو کم ازکم پانچ دس سال ہوں گی مگر ان کا قد ایک ڈیڑھ فٹ سے زیادہ نہ تھا۔ان کے تنے بھی تھے، شاخیں اور پتے بھی۔بالکل بڑے درختوں کی طرح۔یوں لگتا تھا کہ جیسے کسی نے جادو کی چھڑی گھما کر انہیں اتنا بونا سا بنا دیا ہو۔گھر واپس پہونچتے ہی فوزیہ نے سب سے پہلا سوال بونے درختوں کے بارے میں کیا۔ابو نے اسے بتایا کہ ان درختوں کو جب یہ ننھے منے پودے ہوتے ہیں ایک خاص طریقے سے بڑھنے سے روک دیا جاتا ہے۔یہ ایک بہت پرانا جاپانی فن ہے اور اسے بون سائی کہتے ہیں۔یہ سب کیسے ہوتا ہے ابو؟فوزیہ نے تجسس سے پوچھا۔ابو نے کہا۔بیٹا ان پودوں کو بہت کم پانی دیا جاتا ہے۔دھوپ سے بچایا جاتا ہے۔ان کی جڑوں، ڈالیوں اور پتوں کی وقتاً فوقتاً تراش خراش کی جاتی ہے۔اس طرح یہ پودے بہت ہی کم غذا حاصل کرپاتے ہیں اور چھوٹے سے رہ جاتے ہیں۔فوزیہ کو اچانک کچھ خیال آیا۔اس نے سوچا۔کھانا تو میں بھی بہت کم کھاتی ہوں۔کیا میں بھی بونے درختوں کی طرح چھوٹی سی رہ جاؤں گی!!۔اس خیال کے آتے ہی فوزیہ کچھ پریشان سی ہوگئی۔اسے محسوس ہوا کہ اس کے دوسرے بہن بھائی اس کے مقابلے میں صحت مند بھی ہیں اور قد آور بھی۔پھر ایک روز اس نے خواب دیکھا کہ وہ بالکل بونی سی لڑکی بن گئی ہے اور پھولوں کی نمائش میں بون سائی پودوں کے ساتھ کھڑی ہوئی ہے۔نمائش میں آنے والے لوگ اس بچی کو غور سے دیکھ رہے ہیں اور چھوٹے چھوٹے بچے فوزیہ کو دیکھ کر خوش ہو رہے ہیں اور مزے مزے سے گا رہے ہیں۔جو نہ کچھ بھی کھائے گا بون سائی بن جائے گا فوزیہ یہ منظر دیکھ کر پریشان ہوگئی مگر اس کی آنکھ کھلی تو اس نے شکر کیا کہ یہ تو صرف خواب تھا۔

اب فوزیہ کھانا کھاتے ہوئے نخرے نہیں کرتی اور جو کچھ بھی پکا ہو اسے شوق سے کھا لیتی ہے۔اب فوزیہ پہلے سے اچھی بھی ہوگئی ہے۔

بہت پرانے زمانے کا ذکر ہے کسی ملک میں ایک گاؤں تھا جس میں دو بھائی رہا کرتے تھے۔ایک بھائی کا نام تھا جمال اور دوسرے بھائی کا نام تھا اقبال۔جمال جو کہ اقبال سے بڑا تھا، ایک لالچی، خودغرض اور بےایمان آدمی تھا جبکہ اس کا چھوٹا بھائی اقبال نہایت شریف اور نیک دل انسان تھا۔ان کے ماں باپ کا انتقال ہوچکا تھا۔جمال یہ چاہتا تھا کہ کسی طرح اقبال اور اس کی بیوی کو گھر سے نکال کر ماں باپ کی دولت اور دوسری چیزوں پر اکیلا ہی قبضہ کرلے۔

ایک روز وہ کسی معمولی بات پر اپنے چھوٹے بھائی سے لڑ پڑا اور اس سے صاف صاف کہہ دیا کہ وہ گھر سے نکل جائے۔اقبال بے چارہ اپنی بیوی کو لے کر ایک دوسرے گھر میں رہنے لگا۔جمال نے باپ کی چھوڑی ہوئی چیزوں میں سے تمام قیمتی چیزیں اپنے پاس رکھ لی تھیں اور بے کار قسم کا کاٹھ کباڑ اقبال کے حوالے کردیا تھا۔اس طرح جمال تو کافی دولت مند ہو گیا مگر اقبال غریب کا غریب ہی رہا۔اس نے اپنا اور اپنی بیوی کا پیٹ پالنے کے لیے محنت مزدوری شروع کردی۔اس محنت مزدوری سے اس کو بس اتنے ہی پیسے ملتے تھے جن سے بمشکل دو وقت کی روٹی مل جاتی تھی۔

ایک دفعہ اقبال کی بیوی سخت بیمار ہو گئی۔بیوی کی بیماری کی وجہ سے اقبال کام پر بھی نہ جاسکا۔اس کی بیوی کو دوائی کی ضرورت تھی مگر اقبال کے پاس اتنے پیسے ہی نہ تھے کہ جن سے دوائی آسکتی۔وہ بہت پریشان ہوگیا۔اس کی سمجھ میں نہیں آ رہا تھا کہ وہ کیا کرے۔

آخر کار اسی پریشانی میں اسے یاد آیا کہ ان کے گھر پیچھے ایک چھوٹی سی پہاڑی ہے، وہاں ایک پرانا ٹنڈ منڈ درخت ہے، جس میں نہ پھل لگتے ہیں اور نہ پتے۔اس نے سوچا کہ وہ اس درخت کو کاٹ کر اس کی لکڑیاں فروخت کردے گا، اس سے جو پیسے ملیں گے ان سے بیوی کی دوائی آجاے گی۔

اس نے اپنی کلہاڑی اٹھائی اور پہاڑی والے درخت کی طرف چل دیا۔وہاں پہنچ کر اس نے درخت کو کاٹنے کے لیے کلہاڑی اٹھائی ہی تھی کہ اس کے کانوں میں ایک مہین سی آواز آئی۔خدا کے لیے اس درخت کو مت کاٹو۔

اقبال ایک لمحے کو تو حیران رہ گیا، اس نے چاروں طرف دیکھا کہ یہ آواز کہاں سے آئی ہے، اچانک اس کی نظر درخت پر بیٹھی ہوئی ایک نہایت خوبصورت اور رنگ برنگی چڑیا پر پڑی۔

اس چڑیا نے پھر کہا۔اس درخت پر میرا گھونسلہ ہے اور اس گھونسلے میں میرے چھوٹے چھوٹے بچے ہیں۔تم یہ درخت کاٹ دو گے تو میرے بچے بھی گھونسلے سمیت زمین پر گر پڑیں گے۔مجھ پر رحم کھاؤ اس کے بدلے میں تم کو اتنی دولت دونگی کہ تم ساری زندگی چین اور سکون سے بسر کرو گے۔تم ایک تھیلا لے کر میرے ساتھ چلو۔

اقبال کلہاڑی کو وہیں پھینک کر گھر آیا۔اس نے ایک تھیلا لیا اور دوبارہ اس خوبصورت چڑیا کے پاس آیا۔چڑیا نے اس کو اپنے پیچھے آنے کا اشارہ کیا اور ایک سمت اڑنے لگی۔

تھوڑی دیر بعد وہ دونوں گھنے درختوں سے گزر کر ایک غار کے دہانے پر آگئے۔خوبصورت چڑیا بولی تم اس غار میں داخل ہو کر جتنی دولت چاہو اس تھیلے میں بھر لو۔

اقبال غار میں داخل ہو گیا۔جیسے ہی اس نے غار میں قدم رکھا اس کی آنکھیں حیرت کی وجہ سے پھٹی کی پھٹی رہ گئیں۔اس نے دیکھا وہاں چاروں طرف سونے اور چاندی کے ڈھیر لگے ہیں۔ان سونے چاندی کے ڈھیروں میں بڑے بڑے ہیرے موتی بھی موجود ہیں جن کی جگمگاہٹ سے پورا غار منور ہو رہا تھا۔اس نے جلدی جلدی ان کو اپنے تھیلے میں بھرنا شروع کردیا۔ابھی زیادہ دیر نہ گزری تھی کہ اس کے کانوں میں چڑیا کی آواز آئی۔وو کہہ رہی تھی۔جلدی کرو۔جلدی کرو۔فوراً غار سے باہر آجاؤ ورنہ اس کا منہ بند ہو جائے گا۔

یہ سنتے ہی اقبال نے اپنے تھیلے کو مضبوطی سے دونوں ہاتھوں میں تھاما اور بھاگ کر غار سے نکل آیا۔اس کے باہر نکلتے ہی غار کا پتھر کا دروازہ پر شور آواز کے ساتھ بند ہوگیا۔اقبال کا تھیلا اگرچہ پوری طرح نہیں بھر سکا تھا مگر اس میں اتنی دولت آ گئی تھی کہ وہ پوری زندگی بھی اس کو خرچ کرتا تو تب بھی ختم نہ ہوتی۔

وہ خوشی سے پھولا نہیں سما رہا تھا۔اس نے چڑیا کا شکریہ ادا کیا اور گھر کی جانب چلدیا۔اس کی بیوی نے جب اتنی ساری دولت دیکھی تو وہ مارے خوشی کے اسی وقت بھلی چنگی ہوگئی۔دونوں میاں بیوی اس دولت کو خرچ کرنے کے منصوبے بنانے لگے۔

خدا نے ان کے دن پھیر دیے تھے۔اقبال نے اپنے رہنے کے لیے ایک بڑا سا گھر بنوایا اور اس میں اپنی بیوی کے ساتھ بڑے ٹھاٹ سے رہنے لگا۔

اس کا بڑا بھائی جمال بہت حیران تھا کہ اقبال یکایک اتنا دولت مند کیوں کر ہوگیا ہے۔ایک روز وہ اس کے گھر جا پہنچا۔

اقبال نے بڑے بھائی کو دیکھا تو فوراً ہی تمام پچھلی باتوں کو فراموش کردیا اور جمال کی خوب آؤ بھگت کی۔باتوں باتوں میں اس کے چالاک بھائی نے اس کے دولت مند بن جانے کا راز معلوم کرلیا۔اقبال نے اس کو تمام باتیں بتادیں کہ وہ کس طرح درخت کاٹنے گیا، وہاں پر اس کی ملاقات ایک خوبصورت رنگ برنگی چڑیا سے ہوئی جو اس کو جادو کے غار پر لے گئی جہاں سونے چاندی اور ہیرے جواہرات کے ڈھیر تھے۔

اقبال کی کہانی سنتے ہی جمال فوراً اپنے گھر گیا، وہاں سے اس نے کلہاڑی لی اور ایک بہت بڑا تھیلا بھی۔اس نے سوچ لیا تھا کہ وہ بھی اقبال کی طرح درخت کاٹنے جائے گا، پھر جب وہ چڑیا اس کو دولت سے بھرے غار میں لے کر جائے گی تو وہ تھیلے کو سونے، چاندی اور ہیرے جواہرات سے لبا لب بھر لے گا اور اقبال سے زیادہ دولت مند بن جائے گا۔

جمال اس درخت کے قریب پہنچا اور چور نظروں سے خوبصورت چڑیا کو دیکھنے کی کوشش کرنے لگا مگر یہ دیکھ کر اس کو شدید مایوسی ہوئی کہ وہ چڑیا اقبال کی بتائی ہوئی شاخ پر موجود نہیں تھی، اس نے غصے میں آکر درخت پر کلہاڑی دے ماری جس سے پورا درخت لرز گیا۔اچانک جمال کے کانوں میں ایک گھبرائی ہوئی باریک سی آواز آئی۔خدا کے لیے اس درخت کو مت کاٹو۔

جمال نے دیکھا وہ حسین و جمیل چڑیا اپنے گھونسلے سے پھڑپھڑا کر نکلی تھی، اس کے تین بچے خوفزدہ ہو کر گھونسلے سے باہر جھانکنے لگے تھے۔

جمال نہ صرف خودغرض اور لالچی تھا بلکہ جلد باز بھی تھا۔اس نے یہ بھی گوارہ نہ کیا کہ وہ چڑیا کی پوری بات ہی سن لیتا۔وہ کڑک کر بولا۔اگر تم مجھے اسی وقت اس غار تک نہیں لے گئیں جس میں سونے چاندی اور ہیرے جواہرات کے ڈھیر ہیں تو میں اس درخت کو کاٹ دونگا اور تمہارے بچے نیچے گر کر مر جائیں گے۔

چڑیا جو بے چاری بری طرح ڈر گئی تھی جلدی سے بولی۔تم گھر سے تھیلا لے آؤ پھر میں تم کو اس غار تک لے چلوں گی۔

جمال بولا۔تھیلا میرے پاس ہے۔تم مجھے غار تک پہنچا دو۔

چڑیا جمال کو اسی طرح غار تک لائی جس طرح اقبال کو لائی تھی۔جمال نے جو غار میں اتنی دولت دیکھی تو وہ دیوانوں کی طرح اسے اپنے تھیلے میں بھرنے لگا۔تھوڑی دیر بعد اس کے کانوں میں چڑیا کی آواز آئی۔وہ کہہ رہی تھی جلدی کرو۔غار سے باہر آجاؤ ورنہ غار کا منہ بند ہو جائے گا۔

مگر جمال نے چڑیا کی بات پر کوئی دھیان نہیں دیا وہ اپنے تھیلے کو بھرتا رہا۔اس لالچی انسان کا دل غار سے باہر نکلنے کو چاہ ہی نہیں رہا تھا۔اس کی پوری کوشش تھی کہ کسی طرح سے اس کا تھیلا سونے چاندی اور ہیروں سے لبا لب بھر جائے۔

چڑیا نے جب دیکھا کہ جمال اس کی بات پر دھیان نہیں دے رہا ہے تو وہ پھر چیخی او بیوقوف اور لالچی انسان۔جلدی کر ورنہ اس غار کا دہانہ بند ہوگیا تو یہیں سسک سسک کر مر جائے گا۔

چڑیا کی بات ختم ہوئی ہی تھی کہ غار کا دہانہ دھیرے دھیرے بند ہونے لگا۔اب جمال کو ہوش آیا۔اس نے اپنےبڑےتھیلے کو بھر تو لیا تھا مگر اب جب اس نے اس کو اٹھانے کی کوشش کی تو اس سے بڑی مشکلوں سے اٹھایا گیا۔اس کو اٹھا کر جب وہ غار کے دھانے پر پہنچا تو اس میں اب صرف اتنی جگہ تھی کہ صرف وہ ہی باہر آسکتا تھا۔وہ پھرتی سے باہر نکل آیا۔تھیلا اندر ہی تھا، اس نے چاہا کہ ہاتھ بڑھا کر تھیلے کو باہر گھسیٹ لے مگر دروازہ بند ہو چکا تھا۔جمال کو اپنے لالچ کی سزا مل گئی تھی۔اس کو خالی ہاتھ گھر لوٹنا پڑا۔

ایک غریب لکڑھارا تھا۔وہ اپنی بیوی رضیہ کو بہت چاہتا تھا کیونکہ وہ غربت کے باوجود اسے کبھی طعنہ نہ دیتی۔نہ زیادہ خواہش کرتی جو وہ لاکر دیتا اس کو پکا کر کھلا دیتی۔بڑے صبر اور شکر سے دونوں رہ رہے تھے۔ایک بار وہ گھر کے قریب لکڑیاں کاٹ رہا تھا۔جب وہ لکڑی کاٹ کر گھر کی طرف چلا تو اچانک اس کی نظر ایک برتن پر پڑی جو ایک بڑے بگونے جیسا تھا بڑا خوبصورت بھی تھا۔وہاں کوئی بھی نہ تھا، لکڑہارےنے وہ برتن اٹھا لیا اور اپنے گھر لے آیا۔بیوی اس برتن کو دیکھ کر خوش ہو گئی کہ یہ تو بڑا خوبصورت ہے اور خوب بڑا بھی۔انہوں نے سنبھال کر رکھ دیا۔ایک دن بیوی نے اس بگونے میں دو کدو رکھ دیئے۔جب وہ صبح میں اٹھی اور کدو نکالے پکانے کے لئے تو وہ کدو دو کے بجائے چار تھے اس نے اپنے میاں کو آواز دی کہ دیکھو یہ کیا جادو ہے۔میں نے رات میں یہ دو کدو رکھے تھے اب وہ چار ہو گئے۔یعنی دوگنے۔بیوی نے انہیں نکال لیا اب اس نے سوچا کہ پھر سے ایک ڈال کر دیکھتی ہوں۔تھوڑی دیر وہ دو ہو گئے۔اب تو دونوں میاں بیوی کو بہت خوشی ہوئی اور اس کھیل میں مزہ آنے لگا۔اس طرح وہ تھوڑی سی ترکاری یا پھل لاتا بگونے میں ڈالتا جاتا نکالتا جاتا ٹوکری بھر جاتی تو بازار میں بیچ آتا۔اب اسے جنگل میں لکڑیاں کاٹنے کی ضرورت بھی نہ تھی۔

اسی طرح اس نے سوچا کیوں نہ کچھ سکے ڈالے جائیں اس نے ایک روپیہ کا سکہ ڈالا وہ دو بن گئے۔اس طرح پیسوں کی بہتات ہو گئی۔لوگوں کو تعجب ہوا کہ یہ آدمی اتنا پیسے والا کیسے ہو گیا۔

مگر اللہ نے یہ برتن اس لکڑہارے کو اس کے اور اس کی بیوی کے صبر اور محنت کی وجہ سے دیا تھا۔مگر یہ دونوں اب لالچی ہو گئے تھے۔جب ان کے پاس کھانے پینے کے لئے زیادہ نہیں تھا اور وہ جادوئی برتن ان کو نہیں ملا تھا تو وہ غریبوں کو بھی کھلاتے تھے مدد بھی کرتے تھے اب انہوں نے اپنے گھر آنے سے ہر کسی کو روک دیا تھا۔کوئی مانگنے والا آتا تو باہر ہی سے ٹرخا دیتے کہ کسی کو اس برتن اور ان کے پیسوں کے بارے میں پتہ نہ چل جائے۔اللہ بھی اب ان سے ناراض ہو گیا کیونکہ ان دونوں کا لالچ بڑھتا جا رہا تھا۔

ایک دن لکڑہارے نے باہر سے ہی زوردار آواز لگائی ارے جلدی سے دروازہ کھولو اپنے میاں کی آواز سن کر اس کی بیوی پلنگ سے جلدی سے اتری اور جلدی میں اس کا پاؤں اس بگونے میں جا پڑا جس میں وہ کچھ دیر پہلے ہی پھلوں کو ڈال کر دوگنا کرتی جا رہی تھی۔جیسے ہی اس کا پاؤں بگونے میں پڑا اس کے سامنے اسی کی طرح ایک عورت آکر کھڑی ہو گئی۔کیوں کہ اس جادوئی برتن میں جو چیز ڈالی جاتی وہ دوگنی ہو جاتی تھی۔

دونوں عورتوں کے وزن سے وہ برتن آدھا ہو کر ٹوٹ گیا۔جب لکڑہارا دروازہ توڑ کر اندر آیا تو دیکھا جہاں اس کی بیوی کو ہونا چاہئے تھا وہاں ایک عورت بھی اسی طرح کی تھی۔تو لکڑہارے کو بہت پریشانی ہوئی۔اس نے اللہ سے دعا کی یا اللہ تو میری رضیہ بیوی کو ہی میرے پاس رہنے دے۔مجھے پتہ ہے تو مجھ سے ناراض ہے مجھے اب کچھ نہ چاہئے میں یہ سب دولت بھی غریبوں میں بانٹ دوں گا۔یا اللہ تو مجھے معاف کردے۔اللہ نےجس طرح پہلے خوش ہوکر اسے نوازا تھا آج بھی اس کی دعا سنی اور اس کی اصلی بیوی کو وہاں رہنے دیا اوراس بگونے اور دوسری عورت کو غائب کر دیا۔

یہ میاں بیوی اپنے کئے پر شرمندہ تھے۔اب پھر سے محنت کرتے اور کھاتے ہیں۔

دیکھا بچو اللہ جب خوش ہو کر اپنے نیک بندوں کو نوازتا ہے اور وہ اس کا غلط استعمال کرتے ہیں غریبوں میں تقسیم نہیں کرتے ناراض ہو جاتا ہے جو ہوس کرتا ہے اسے ایسے ہی سزا ملتی ہے۔

سلام بی بی، امارا نام زرمینہ ہے اور ام ادھر سے آیا اے۔۔۔فائزہ کے سامنے کوئی آٹھ نو برس کی شربتی آنکھوں والی بچی کھڑی کالونی کے آخر میں موجود کچی بستی کی طرف اشارہ کر رہی تھی اور رسان سے اپنا تعارف کرانے کے بعد اسے پر شوق نظروں سے تک رہی تھی۔اس کے کاندھے پر بڑا سا میلے کچیلے کاغذوں سے بھرا ہوا بد رنگ ٹاٹ کا تھیلا تھا اور ہاتھ میں ایک میلی سی کہانیوں کی کتاب جس کے صفحے پھٹے ہوئے تھے۔صاف ظاہر ہو رہا تھا کہ اس نے کسی کچرے کے ڈھیر سے ہی اٹھائی تھی۔

صبح کا اجالا پوری طرح سے پھیل چکا تھا فائزہ گھر کے گیٹ پر اسکول جانے کے لئے بالکل تیار کھڑی تھی اس کی وین کسی وقت بھی آ سکتی تھی، اس کا دھیان آج اسکول میں ہونے والے تقریری مقابلے کی طرف تھا وہ دل ہی دل میں اپنی تقریر کے جملے دہرا رہی تھی کہ ایسے میں اچانک اس اجنبی لڑکی کی بےوقت کی مداخلت گراں گزری۔وہ جھنجلا کر بولی۔دیکھو اس وقت میں تمہاری کوئی مدد نہیں کر سکتی اگر تمہیں روٹی چاہئے یا ردی اخبار تو دن میں کسی اور وقت آنا۔۔۔امی بھی مصروف ہیں تم جاؤ یہ کہتے ہوئے وہ ادھ کھلے گیٹ کو کنڈے سے بند کر نے لگی مگر بچی کا ایک پاؤں گیٹ کے اندر ہونے کی وجہ سے ایسا نہ کر سکی وہ بچی جو اپنا نام زرمینہ بتا رہی تھی لڑکھڑا سی گئی لیکن جلد ہی سنبھل کر اپنے ہاتھ میں دبی کتاب فائزہ کے آگے کرتے ہوئے بولی۔۔۔نہ نہ بی بی ام کچھ نئیں مانگتا، تم یہ کہانی سناؤ جو اس کتاب میں لکھی ہے اس نے پھٹے کاغذوں والی کتاب فائزہ کے ہاتھ میں تھمانے کی کوشش کی، فائزہ ٹھٹھک کر پیچھے ہو گئی اور ناک سکوڑتے ہوئے بولی ارے ارے یہ کیا کر رہی ہو۔۔۔اتنی گندی کتاب میں کیوں پڑھوں؟

زرمینہ نے حیرت سے فائزہ کے چہرے کی طرف دیکھا اور پیار سے کتاب کے صفحات پر ہاتھ پھیرتے ہوئے بولی۔

یہ گندی کتاب تو نئیں۔۔۔دیکھو کتنے پیارے کپڑے پہنے کوئی پری ہے، اس کے سر پر تاج بھی ہے اس نے کتاب میں بنی ہوئی ایک تصویر کی طرف اشارہ کیا جو واقعی میں کبھی بہت خوبصورت رہی ہو گی لیکن اب تو اس پر طرح طرح کی غلاظت چپکی ہوئی تھی، زرمینہ نے بےتابی سے صفحہ پلٹا۔۔۔اور۔۔۔اور یہ دیکھو، کتنا پیارا باغیچہ ہے۔پھولوں کی جگہ ستارے اگ رہے ہیں ضرور کوئی مزے کی کہانی ہے۔

فائزہ نے اس کی بےتابی اور خوشی کو نظر انداز کرتے ہوئے ایک بار پھر اسے جھڑکا ہوگی۔۔۔مجھے کیا۔۔۔پتا نہیں کون ہو تم اور کہاں سے یہ غلیظ کتاب اٹھا لائی ہو۔۔۔ہٹو سامنے سے مجھے اسکول کو دیر ہو رہی ہے یہ کہتے ہوئے امی کو آواز دی۔۔۔فائزہ کی امی جو اسے کھانے کا ٹفن دینے پہلے ہی وہاں آن کھڑی ہوئی تھیں۔۔۔تحمل سے بولیں۔

ارے فائزہ تو اس میں اتنا ناراض ہونے کی کیا بات ہے زرمینہ نے انہیں مہربان دیکھا تو جلدی سے کتاب لے کر ان کے پاس پہنچ گئی اور وہی سب کچھ دوبارہ سے دہرانے لگی۔۔۔ابھی اس کی بات پوری نہ ہوئی تھی کہ فائزہ کی اسکول وین کے تیز ہارن نے ان سب کو چونکا دیا۔امی نے اس بچی زرمینہ کو کسی اور وقت آنے کی ہدایت کی اور فائزہ کو وین میں بیٹھنے میں مدد کرنے لگیں۔

سہ پہر کو فائزہ اسکول سے گھر آئی تو اسے برآمدے سے امی کی آواز سنائی دی۔۔۔ارے یہ تو اس کی پسندیدہ کہانی تھی۔۔۔جو بچپن میں ہر رات وہ سونے سے پہلے سنا کرتی تھی۔۔۔وہ بھاگ کر برآمدے میں پہنچی تو اس نے دیکھا کہ زرمینہ برآمدے میں تخت کے ساتھ بچھی بید کی کرسی پر براجمان تھی اس کے ساتھ دو اور چھوٹے بچے بھی تھے اب کے ان کے چہرے میل کے دھبے ہونے کے باوجود خوشی سے جگمگا رہے تھے۔۔۔تخت پر امی بیٹھی تھیں اور کہانی سنانے میں اتنی منہمک تھیں کہ انہیں فائزہ کے آنے کا پتہ ہی نہ چلا۔۔۔فائزہ خاموشی سے اپنا بستہ ایک طرف رکھ کر ان کے پاس ہی بیٹھ گئی۔۔۔ہاں تو بچو!اس باغ میں پھولوں کی جگہ ستارے اگتے تھے اور جھیل میں شربت کی طرح میٹھا پانی۔۔۔یہ سب بچوں کی ہنسی کی وجہ سے ہوتا۔۔۔جب بچے خوش ہوتے۔۔۔لیکن جب کبھی بچے اداس ہو جاتے تو باغ میں اندھیرا چھا جاتا اور جھیل کا پانی کڑوا۔فائزہ کی امی نے کہانی سناتے ہوئے بچوں کے چہروں کی طرف دیکھا۔۔۔انہیں فائزہ، زرمینہ اور اس کے دونوں چھوٹے بھائیوں کے چہرے بھی ستاروں کی طرح دکھائی دیئے۔۔۔امی نے میلی کچیلی کتاب کا صفحہ پلٹا اور کہانی آگے بڑھ گئی۔

سوداگر کی گمشدگی فاروق سوداگر کو گھر سے گئے ہوئے پورے چھ ماہ ہو گئے تھے۔وہ ریشمی کپڑے کی تجارت کرتا تھا اور چھ ماہ پیشتر چالیس اونٹوں پر اعلیٰ اقسام کے ریشمی کپڑوں کے تھان لے کر موتی نگر انھیں فروخت کرنے کی غرض سے لے گیا تھا۔اتنا عرصہ گزر جانے کے باوجود نہ ہی اس کا کوئی خط وغیرہ آیا تھا اور نہ ہی کسی دوسرے ذریعے سے اس کی خیر خیریت معلوم ہوئی تھی۔فاروق سوداگر کے ساتھ اس کا داماد نسیم بھی گیا تھا۔وہ اس کی بیٹی سائرہ کا شوہر تھا اور اکثر تجارت کا مال لے کر اس کے ساتھ ہی جاتا تھا۔وہ اس کی بیوی شاہدہ کا بھانجہ بھی تھا اور اس کی پرورش انہی کے گھر میں ہوئی تھی۔دراصل اس کے ماں باپ بچپن میں ہی انتقال کر گئے تھے۔انہوں نے اپنے پیچھے نسیم اورچھوٹے بھائی رحیم کو چھوڑا تھا۔ماں باپ کے مرنے کے بعد وہ دونوں بالکل بے یار و مددگار ہوگئے تھے اس لیے شاہدہ جو انکی خالہ تھی، وہ ان دونوں کو اپنے گھر لے آئی۔اس کی ایک بیٹی بھی تھی جس کا نام سائرہ تھا اور وہ بہت چھوٹی تھی۔ان تینوں کی پرورش ساتھ ساتھ ہونے لگی۔وہ تینوں بڑے ہو گئے اور وقت نے فاروق سوداگر کو بوڑھا کر دیا۔بڑھاپے کی وجہ سے وہ زیادہ لمبا سفر بھی نہیں کر سکتا تھا۔حالانکہ نوجوانی کے دور سے ہی وہ تجارت کرتا چلا آیا تھا اور اب کافی تجربہ کار ہو گیا تھا، مگر اس بڑھاپے کی وجہ سے وہ صرف اپنے ہی شہر تک محدود ہو کر رہ گیا تھا۔اس نے شہر میں کپڑوں کی ایک دکان کھول لی تھی۔مگر اس دکان سے زیادہ آمدنی نہیں ہوتی تھی۔نسیم جو کہ اب چوبیس سال کا ہو گیا تھا یہ ماجرہ دیکھ کر آگے بڑھا اور اپنی مدد کی پیشکش کی۔فاروق کو اس کا سہارا غنیمت معلوم ہوا۔اس کی دوکان تو زیادہ چلتی نہیں تھی اس لیے اس نے یہ دوکان بند کی اور نسیم کو ساتھ لے کر دوبارہ تجارت شروع کردی۔وہ اس کو ساتھ لے کر تجارت کا مال فروخت کرنے کے لیے شہر شہر جانے لگا۔نسیم کی وجہ سے اب اسے زیادہ محنت و مشقت نہیں کرنا یں پڑتی تھی۔وہ بیٹھ کر اسے صرف مشورے دیتا تھا اور سارے کام نسیم ہی انجام دیتا تھا۔اس طرح فاروق کا کاروبار ایک مرتبہ پھر چمک اٹھا اور دولت نے دوبارہ اپنا رخ اس کے گھر کی طرف کر لیا۔فاروق نسیم کی محنت اور نیک دلی کا قائل ہو گیا تھا۔اس کا کہنا تھا کہ دنیا کے بہت کم بھانجے اور وہ بھی بیوی کے، اتنے ایماندار اور محنتی ہوتے ہیں۔اس کی صلاحیتوں کے اعتراف میں اس نے اپنی بیٹی سائرہ کی شادی بھی نسیم سے کردی تھی۔کہنے کو تو رحیم بھی پورے بیس برس کا ہو گیا تھا مگر اس نے ابھی تک تجارت میں اپنے بھائی یا خالو کا ہاتھ بٹانے کی کوشش نہیں کی تھی۔اسے گھومنا پھرنا پسند تھا اور اسی شوق کی بنا پر وہ کاروباری بکھیڑوں میں نہیں پڑتا تھا۔نسیم اس سے کہتا تھا کہ تم اب بڑے ہو گئے ہو۔کچھ کام دام کرو۔آخر کب تک خالہ خالو پر بوجھ بنے رہو گے۔اس پر رحیم ہنس کر جواب دیتا۔نسیم بھائی۔یہ آپ سے کس نے کہہ دیا کہ میں خالہ خالو پر بوجھ بنا ہوا ہوں۔خالو کے کاروبارمیں آپ بھی تو شریک ہیں۔بس یہ سمجھ لیجئے کہ آپ کی کمائی میں میرا بھی حصّہ نکل آتا ہے۔آپ نے بڑے بوڑھوں کی یہ بات تو سن ہی رکھی ہوگی کہ بڑا بھائی باپ کی جگہ ہوتا ہے۔بس جس کا باپ کما رہا ہو اسے کوئی کام کرنے کی کیا ضرورت ہے۔اس کی بات سن کر نسیم مسکرا کر خاموش ہو جاتا تھا۔اسے رحیم سے بہت محبّت تھی مگر وہ اسے زمانے کی اونچ نیچ سے واقف ضرور کرتا رہتا تھا۔فاروق اور نسیم کی اس طویل غیر حاضری نے جہاں شاہدہ اور سائرہ کو فکرمند کر دیا تھا، وہاں رحیم بھی تشویش میں مبتلا ہو گیا تھا۔اس کے دل میں طرح طرح کے اندیشے جنم لے رہے تھے۔اس وقت بھی وہ اپنے کمرے میں بیٹھا ان ہی دونوں کے متعلق سوچ رہا تھا کہ اس کی بھابی سائرہ وہاں پر آگئی۔اس کے چہرے پر اداسی کا راج تھا اور وہ بہت چپ چپ دکھائی دیتی تھی۔رحیم اس کی طرف دیکھنے لگا اور پھر دھیرے سے بولا۔سائرہ بھابی۔میں نے فیصلہ کیا ہے کہ میں موتی نگر جا کر خالو جان اور نسیم بھائی کا پتہ لگاؤں۔میرا خیال ہے کہ وہ کسی مصیبت میں گرفتار ہو گئے ہیں اور یہ ہی وجہ ہے کہ وہ ابھی تک واپس نہیں لوٹے ہیں۔میرا دل بھی یہ ہی کہتا ہے۔سائرہ جلدی سے بولی۔تم ابھی روانہ ہو جاؤ اور اگر وہ واقعی کسی مصیبت میں گرفتار ہیں تو جا کر ان کی مدد کرو۔ان کی وجہ سے امی بیمار پڑ گئی ہیں۔اور آپ کا بھی بیمار پڑنے کا ارادہ ہے۔رحیم نے اس کا سْتا ہوا چہرہ دیکھ کر کہا۔میں اب روانگی کی تیاری شروع کرتا ہوں۔آپ جلدی سے میرے کھانے پینے کی اشیاء کا انتظام کردیں کیونکہ مجھ سے بھوک بالکل برداشت نہیں ہوتی۔اگر میں بھوکا ہوں اور گھوڑا گھاس کھا رہا ہو تو مجھے اس پر غصّہ آنے لگتا ہے۔سائرہ پھیکی سی مسکراہٹ کے ساتھ بولی۔ٹھیک ہے میں تمھارے ساتھ کھانے کی کافی چیزیں کر دوں گی۔مگر دیکھو رحیم بھیّا تم جیسے ہی اپنے بھائی اور ابّا کو ڈھونڈ لو، یہاں پر جلد سے جلد آنے کی کوشش کرنا۔رحیم نے سر ہلا دیا۔پھر سائرہ تو چلی گئی اور وہ سفر کی تیاری میں مصروف ہو گیا۔

لکڑی کا مکان موتی نگر چونکہ پچیس تیس کوس کے فاصلے پر تھا، اس لیے رحیم سورج ڈھلنے سے پہلے ہی وہاں پہنچ سکتا تھا۔اسے سفر کرتے ہوئے دوپہر ہو گئی تھی۔گرمیاں شروع ہو چکی تھیں۔اس لیے سورج کی تمازت جسم کی کھال کو جھلسائے دے رہی تھی۔گھوڑا مسلسل دوڑ رہا تھا اور اس کے جسم سے بری طرح پسینہ بہہ رہا تھا۔رحیم یہ چاہتا تھا کہ کہیں ٹھہر کر تھوڑا آرام کرلے۔اس کے لیے وہ کسی سایہ دار جگہ کی تلاش میں تھا تاکہ ٹھنڈی ٹھنڈی چھاؤں میں بیٹھ کر مزے سے کھانا کھائے اور تھوڑی دیر آرام کرلے۔تھوڑا سا اور آگے بڑھنے کے بعد اسے پہاڑوں کی ایک طویل قطار نظرآئی۔ان کے دامن میں درختوں کے گھنے جھنڈ تھے اور حدّ نظر تک بے ترتیبی سے اگی ہوئی لمبی لمبی گھاس تھی۔رحیم اس جگہ کو دیکھ کر بے حد خوش ہوا۔اس سے زیادہ اس کا گھوڑا خوش نظر آنے لگا تھا کیونکہ اس کی چال میں عجیب سی شوخی آ گئی تھی۔پہاڑ کے دامن میں پہنچ کر رحیم گھوڑے سے اتر گیا ایک مناسب سی جگہ دیکھ کر اس نے وہاں پڑاؤ ڈال دیا۔گھوڑے کی راس اس نے ایک درخت سے باندھ دی۔گھوڑا وہاں لگی نرم نرم گھاس چرنے میں مگن ہوگیا۔رحیم نے اپنے تھیلے میں سے کپڑے کا دستر خوان نکال کر زمین پر بچھایا اور سائرہ نے جو کھانا بنا کر اسے دیا تھا اسے نکالنے لگا۔اس کی بھابی نے مزے مزے کی چیزیں بنائی تھیں۔ان میں کباب، گوشت کے تلے ہوئے پارچے، میدے کے کئی پرتوں والے پراٹھے اور زعفرانی کھیر تھی۔رحیم نے خوب سیر ہو کر کھانا کھایا۔کھانے کے بعد اس نے ایک قریبی چشمے سے خود بھی پانی پیا اور اپنے گھوڑے کو بھی پلایا۔اس کے بعد وہ آس پاس کے علاقے کا جائزہ لینے لگا۔پھر ایک چیز دیکھ کر وہ چونک پڑا۔درختوں کے جھنڈ میں گھرا وہ لکڑی کا مکان اس کی توجہ کا مرکز بنا ہوا تھا جس کا دروازہ بند تھا اور کھڑکی کھلی ہوئی تھی۔سب سے پہلے تو اس کے ذہن میں یہ خیال آیا کہ یہ ڈاکوؤں کا اڈہ ہے۔ڈاکوؤں کے متعلق سوچتے ہی اس کا ہاتھ بے اختیار اپنی تلوار کے دستے پر چلا گیا۔اس نے اس لکڑی کے مکان کی طرف جانے کا فیصلہ کر لیا۔اس کی جگہ کوئی اور ہوتا تو اب تک وہاں سے بھاگ چکا ہوتا مگر رحیم ایک دلیر نوجوان تھا۔اسے جرائم پیشہ افراد ذرا اچھے نہیں لگتے تھےاور یہ ہی وجہ تھی کہ وہ اس قسم کے لوگوں سے الجھنے میں ذرا بھی خوف محسوس نہیں کرتا تھا۔رحیم تیز تیز قدموں سے چلتا ہوا اس پراسرار مکان کی طرف چل پڑا۔لکڑی کے مکان پر پہنچ کر اس نے پہلے یہ ضروری سمجھا کہ کھڑکی میں سے اندر جھانک کر حالات سے اچھی طرح آگاہ ہو جائے، مگر ابھی اس نے سر اونچا کر کے اندر دیکھنے کی کوشش کی ہی تھی کہ اس کے پیچھے سے کسی نے کڑکتی ہوئی آواز میں کہا۔اے۔کون ہو تم؟رحیم نے گھبرا کر گردن گھمائ اور پھر اگلے ہی لمحے وہ حیرت سے دم بخود رہ گیا۔

نعمانہ کی کہانی اسے مخاطب کرنے والی ایک لڑکی تھی۔اس کا رنگ گورا تھا اور سنہری بال اس کے شانوں پر بکھرے ہوئے تھے اس کی بڑی بڑی آنکھیں رحیم کو حیرت سے تک رہی تھیں۔رحیم نے اتنی خوبصورت لڑکی پہلے کبھی نہیں دیکھی تھی۔وہ اسے دیکھ کر دم بخود رہ گیا تھا۔اس کی نظریں اس کے چہرے سے ہٹنے کا نام ہی نہیں لے رہی تھیں۔لڑکی نے جو اسے اپنی طرف یوں دیکھتا ہوا پایا تو ناگواری سے بولی۔یوں آنکھیں پھاڑ پھاڑ کر کیا دیکھ رہے ہو کیا تمہیں میرے سر پر سینگ نظر آ رہے ہیں؟رحیم سنبھل گیا اور بھرائ ہوئی آواز میں بولا۔لڑکی مجھے یہ جان کر بہت صدمہ ہوا ہے کہ تم بھی ڈاکوؤں کی ساتھی ہو۔لڑکی نے بھنّا کر کہا۔میں تو تمہیں ڈاکوؤں کی ساتھی نظر آ رہی ہوں اور تم جو چوروں کی طرح میرے گھر میں جھانک رہے تھے وہ کچھ نہیں۔اگر میں نہ آ جاتی تو تم نے ہمارا سامان پار کرنے میں کوئی کسر ہی نہیں چھوڑی تھی۔مگر تم مجھے پہلے اس بات کا جواب دو کہ تم نے مجھے ڈاکوؤں کا ساتھی کیوں کہا تھا؟میرا خیال تھا کہ اس لکڑی کے مکان میں ڈاکوؤں کا بسیرا ہے۔اگر مجھے غلط فہمی ہو گئی ہے تو مجھے معاف کر دو۔میں یہاں پر اجنبی ہوں رحیم نے کہا۔لڑکی مسکرانے لگی۔بولی۔کوئی بات نہیں میں نے تمھاری بات کا برا نہیں مانا ہے۔تم بھی مجھے معاف کر دینا کیوں کہ میں نے بھی تمہیں چور کہا تھا۔تم اس کی فکر نہ کرو۔میں ایسی باتوں کا برا نہیں منایا کر تا مگر یہ تو بتاؤ اچھی لڑکی تم ہو کون اور اس ویرانے میں کیوں رہ رہی ہو۔یہ بات صحیح ہے کہ شہروں میں آج کل مکانات بڑی مشکل سے ملتے ہیں مگر ایسا بھی کیا کہ انسان پہاڑوں اور جنگلوں میں بسیرا کرنے لگے۔رحیم نے کچھ حیرت سے کہا۔میں نے آج تک شہر نہیں دیکھا۔کیسا ہوتا ہے شہر اور وہاں مکانات مشکل سے کیوں ملتے ہیں؟لڑکی نے بڑے اشتیاق سے پوچھا۔رحیم حیرت سے لڑکی کے چہرے کو دیکھنے لگا۔پھر دھیرے سے بولا۔لڑکی تم مجھ سے مذاق تو نہیں کر رہی ہو؟مجھے مذاق ہی کرنا نہیں آتا۔لڑکی نے بڑی سادگی سے جواب دیا اور پھر چونک کر بولی۔ارے مجھے تمہیں اندر بٹھانا چاہئیے تھا۔تم غالباً بڑی دور سے آ رہے ہو۔چہرے سے تھکن کا بھی اظہار ہو رہا ہے، ٹھہرو میں دروازہ کھولتی ہوں۔یہ کہہ کر لڑکی نے لکڑی کے مکان کا دروازہ کھول دیا۔رحیم جب اندر داخل ہوا تو اسے وہاں پر گھریلو سامان کی بہت تھوڑی چیزیں نظر آئیں۔وہ کمرے میں پیال کے بستر پر بیٹھ گیا۔لڑکی نے کہا۔تم آرام سے بیٹھو۔میں تمہارے لیے کھانا لے کر آتی ہوں۔میں تمہیں میٹھے پانی کے دریا کی مچھلی کھلاؤں گی۔رحیم نے کہا۔یہاں آنے سے پہلے میں کھانا کھا چکا ہوں۔اب کچھ بھی نہیں کھاؤں گا۔تم آرام سے بیٹھو اور مجھے یہ بتاؤ کہ تم کون ہو اور اس جنگل بیابان میں کیوں رہ رہی ہو؟میرا نام نعمانہ ہے۔لڑکی نے کہنا شروع کیا۔میں نہیں جانتی کہ میرے ماں باپ کون ہیں۔کیونکہ مجھے ایک بوڑھے آدمی نے پال پوس کر بڑا کیا ہے۔میں اسے ہی اپنا باپ سمجھتی ہوں۔اس نے مجھے بتایا تھا کہ میں اسے جنگل میں جھاڑیوں میں ملی تھی اور اس وقت سال بھر کی تھی۔مگر نعمانہ تمہارے اس منہ بولے باپ کو اس ویرانے میں رہنے کی کیا ضرورت ہے؟وہ شہر میں یا کسی گاؤں میں کیوں نہیں جابستا؟رحیم نے تعجب سے پوچھا۔یہ ایک راز ہے اور میں اسے ظاہر نہیں کرنا چاہتی۔نعمانہ نے دوسری طرف دیکھتے ہوئے کہا۔رحیم اسے تیز نظروں سے گھورنے لگاپھر خشک لہجے میں بولا۔اور میں تمہارے بغیر بتائے ہی جان گیا ہوں کہ وہ اس سنسان جگہ پر کیوں رہنا پسند کرتا ہے۔یقیناّ وہ کوئی مجرم ہے۔اور لوگوں کی نظروں سے چھپنا چاہتا ہے۔نعمانہ کا منہ حیرت سے کھل گیا، اٹکتے ہوئے بولی۔تت۔تمہیں کیسے پتہ چلا؟میری کھوپڑی میں بھوسہ نہیں بھرا ہوا ہے۔اچھا تم سچ سچ بتاؤ کیا میری بات درست نہیں ہے؟۔رحیم نے اپنے لہجے میں زور پیدا کرتے ہوئے کہا۔تم ٹھیک کہہ رہے ہو۔نعمانہ دھیرے سے بولی۔آج سے پندرہ سولہ سال پہلے اس نے ایک آدمی کو ہلاک کر ڈالا تھا۔اس آدمی کے بھائی اس سے بدلہ لینے کے لیے اس کے پیچھے پڑ گئے اور مجبوراً اسے وہاں سے بھاگ کر یہاں پناہ لینا پڑی۔مقتول کے بھائی ابھی تک اس کی تلاش میں ہیں اور یہ ہی وجہ ہے کہ وہ یہاں سے کہیں اور منتقل ہونے کا سوچ ہی نہیں سکتا۔ویسے وہ بہت رحمدل اور شریف آدمی ہے۔رحمدل اور شریف آدمی قتل نہیں کیا کرتے۔رحیم نے تلخی سے کہا۔تم نے اس کا کیا نام بتایا تھا؟ابھی تک میں نے اس کا نام نہیں بتایا ہے۔میں اسے بابا کہتی ہوں ویسے اس کا نام بادل ہے۔نعمانہ نے بتایا۔ہوں۔رحیم کچھ سوچنے لگا۔پھر کچھ دیر بعد بولا۔میرا نام رحیم ہے۔اور میں اپنے خالو اور بڑے بھائی کی تلاش میں نکلا ہوں۔وہ دونوں چھہ ماہ ہوئے کچھ کپڑا لے کر اسے فروخت کرنے موتی نگر گئے تھے اور اب تک واپس نہیں لوٹے ہیں۔تم چاہو تو میرے ساتھ چل سکتی ہو۔میں اپنے خالو اور نسیم بھائی کو لے کر سیدھا گھر ہی جاؤں گا۔اس ویرانے میں رہتے رہتے تو میں بھی تنگ آگئی ہوں، میں تمہارے ساتھ چلی تو جاؤں مگر بابا شائد اس بات کو پسند نہ کرے۔نعمانہ نے سوچ میں ڈوبے ہوئے لہجے میں کہا۔تمہارا یہ بابا ہے کہاں؟۔رحیم نے چونک کر پوچھا۔ہمارے پاس بھیڑ بکریوں کا ریوڑ ہے۔بابا کی خواہش تھی کہ ان میں سے آدھی بھیڑیں بیچ دی جائیں۔ان کے عوض ملنے والی رقم سے ایک اچھا سا مکان تعمیر کیا جائے۔لکڑی کا یہ مکان بارش میں ٹپکنے لگتا ہے۔وہ اسی مقصد کے لیے بھیس بدل کر شہر گیا ہے۔وہاں پر کسی آدمی سے بھیڑوں کا سودا ہو گیا تو بڑی اچھی بات ہوگی۔اور اگر اسے کسی نے دیکھ لیا۔میرا مطلب ہے اس آدمی کے بھائیوں نے جسے اس نے قتل کیا تھا تو پھر کیا ہوگا؟۔رحیم نے پوچھا۔اس کے بہت کم امکانات ہیں۔پندرہ سولہ سال کا عرصہ بہت ہوتا ہے۔اس آدمی کے بھائی اگر بابا کی تلاش میں بھی ہوں گے تو ان کی تلاش میں پہلے جیسی شدّت اور تیزی نہ ہوگی۔ہو سکتا انہوں نے بابا کو فراموش ہی کر دیا ہو۔مگر ہر مجرم بزدل ہوتا ہے وہ ہر وقت اپنے کیے ہوئے جرم کے انجام سے خوفزدہ رہتا ہے۔بابا بھی وہم میں مبتلا ہے اور تم تو جانتے ہی ہو کہ وہم کا علاج تو لقمان کے کے پاس بھی نہیں تھا۔نعمانہ ایک گہری سانس لے کر بولی۔میں تو یہ بھی نہیں جانتا کہ لقمان کون تھا۔اس لیے یہ بات جاننے کا سوال ہی پیدا نہیں ہوتا کہ اس کے پاس وہم کا علاج تھا بھی یا نہیں۔رحیم نے بڑی سنجیدگی سے کہا۔نعمانہ ہنسنے لگی۔رحیم نے پھر کہا۔نعمانہ مجھے تم سے بہت ہمدردی محسوس ہورہی ہے۔تم اس گھٹیا سی جگہ پر کتنی بیزار اور بدمزہ زندگی گزار رہی ہو۔تمھاری جیسی لڑکی کے لیے تو ایک بہت بڑا سا محل ہونا چاہیے تھا۔میں چاہتا ہوں تم میرے ساتھ چلو۔میری خالہ اور بھابی تمہیں دیکھ کر بہت خوش ہوں گی۔۔نعمانہ کے ہونٹوں پر ایک پھیکی سی مسکراہٹ نمودار ہوئی اور وہ کھڑکی سے باہر دیکھتے ہوئے کچھ سوچنے لگی۔

پراسرار بوڑھا رحیم کو وہاں بیٹھے ہوئے کافی دیر ہوگئی تھی۔اس نے سوچا کہ اب اسے سفر پر روانہ ہو جانا چاہیے ورنہ موتی نگر پہنچتے پہنچتے رات ہو جائے گی اور رات ہونے کا یہ مطلب تھا کہ اسے سونے کے لیے کھردری زمین ہی نصیب ہوتی کیونکہ سورج کے غروب ہوتے ہی موتی نگر کاداخلی دروازہ بند کر دیا جاتا تھا۔یہ سوچ کر وہ اٹھا اور نعمانہ سے بولا۔اچھا نعمانہ اب میں چلتا ہوں، زندگی رہی تو میں بہت جلد تم سے دوبارہ ملنے کے لیے آؤں گا۔اور تمہیں اپنے ساتھ شہر لے جاؤں گا۔شہر کا نام سن کر نعمانہ کے چہرے پر چمک آ گئی۔رحیم سے بولی۔بابا سے مجھے تمہارے ساتھ جانے کی اجازت مل جائے گی کیونکہ اس نے مجھ سے کہا تھا کہ اس کا ایک دوست جو پتہ نہیں کون سے شہر میں رہتا ہے، اگر مل گیا تو وہ مجھے اس کے پاس بھیج دے گا۔بابا کو ہر دم یہ ہی دھڑکا لگا رہتا ہے کہ اگر وہ اس دنیا میں نہ رہا تو پھر میرا کیا بنے گا۔میں اس ویران جگہ پر اکیلی کس طرح رہوں گی۔خیر میں اس بارے میں تمہارے بابا سے بات کروں گا۔اب مجھے اجازت دو۔یہ کہہ کر رحیم مڑا ہی تھا کہ اچانک دروازہ کھلا۔دروازے میں اس نے ایک بوڑھے کو دیکھا جس کے ہاتھ میں خنجر دبا ہوا تھا۔اس بوڑھے کی نگاہیں رحیم پر جمی ہوئی تھیں۔

شاہی باغ کا باغبان نعمانہ کی نظریں بھی بوڑھے پر پڑ گئی تھیں، وہ چیخ کر بولی۔بابا۔یہ ہمارا دشمن نہیں ہے۔نعمانہ کی بات سن کر بادل کے چہرے پر اطمینان کے آثار پیدا ہو گئے۔اس نے اپنا خنجر واپس پیٹی میں رکھتے ہوئے کہا۔میں نے تم دونوں کی آوازیں سنی تھیں اور یہ سمجھا تھا کہ آج میرے دشمن ضرور میرے گھر تک پہنچ گئے ہیں۔مگر بیٹی یہ نوجوان کون ہے۔شکل و صورت سے تو کوئی شہزادہ معلوم دیتا ہے۔نعمانہ نے بادل کو رحیم کے متعلق بتایا۔پھر بولی۔بابا کیا بھیڑوں کا کوئی گاہک نہیں ملا؟نہیں بیٹی یہ بات نہیں ہے۔میں نے شہر موتی نگر میں ایک شخص کو ڈھونڈ لیا ہے۔وہ شاہی محل میں باغبان کے فرائض انجام دیتا ہے اسے دس بھیڑوں کی ضرورت ہے اور وہ انھیں خریدنے کے لیے میرے ساتھ ہی آیا ہے۔بادل نے کہا۔نعمانہ نے باہر جھانکا اور حیرت سے بولی۔یہاں تو نہیں ہے وہ!۔میں اتنا بے وقوف نہیں تھا کہ اسے اپنا ٹھکانہ بھی بتا دیتا۔احیتاط اچھی چیز ہوتی ہے۔میں اسے یہاں سے کچھ دور چھوڑ کر آ گیا ہوں۔تم اب جلدی سے بھیڑیں کھول دو تاکہ ان کا سودا ہو جائے۔میں یہ سوچ رہا ہوں کہ یہ شخص کیسا ہے جو کہ صرف بھیڑیں خریدنے کے لیے اتنی دور چلا آیا ہے؟رحیم نے حیرانگی سے کہا۔بادل ہنس کر بولا۔وہ شخص بہت ہی لالچی معلوم دیتا ہے۔میں جانوروں کی منڈی میں کسی ایسے شخص کی تلاش میں تھا کہ جو میری بھیڑیں خرید کر منڈی میں بیچ دے۔وہاں یہ شخص مجھے مل گیا۔وہ ایک آدمی سے حجّت بازی کر رہا تھا اور یہ حجّت بازی بھیڑوں کی قیمت کے سلسلے میں ہو رہی تھی۔میں نے جب اس سے کہا کہ میں بہترین قسم کی بھیڑیں اس کے ہاتھوں سستے داموں فروخت کرنا چاہتا ہوں تو وہ میرے ساتھ آنے کے لیے جھٹ تیار ہو گیا۔نعمانہ جلدی سے بھیڑیں کھول لائی جو کہ مکان کی پشت پر ایک جنگلے میں بندھی ہوئی تھیں۔بادل انھیں ہانکتا ہوا ایک طرف کو چل پڑا۔اس کے پیچھے نعمانہ اور رحیم بھی آنے لگے۔وہ کچھ ہی دور گئے تھے کہ انہوں نے ایک بوڑھے کو دیکھا جو ایک بڑی سی گاڑی میں جتے اپنے گھوڑے کی رسی پکڑے ان ہی لوگوں کی طرف دیکھ رہا تھا۔اس کا چہرہ کافی بڑا تھا۔لمبی سی ناک تھی اور چھوٹی چھوٹی آنکھیں تھیں جو لالچ سے چمک رہی تھیں۔اس کی شکل دیکھ کر رحیم نے یہ اندازہ لگایا کہ وہ بہت حریص آدمی ہے۔جب وہ لوگ اس کے قریب پہنچے تو بوڑھے نے منہ بنا کر کہا۔تم نے بہت دیر کردی ہے۔انتظار کرتے کرتے میرا برا حال ہو گیا ہے۔اب میں ہر بھیڑ کی قیمت میں سے ایک اشرفی کاٹ لوں گا۔یہ تو سرا سر بے ایمانی ہو گی۔نعمانہ نے منہ بنا کر کہا۔بوڑھا چونک کر اسے دیکھنے لگا۔اور پھر اچانک ہی ایسا معلوم دیا کہ جیسے نعمانہ کو دیکھ کر اسے شدید حیرت ہوئی ہے۔وہ پھٹی پھٹی نگاہوں سے اسے دیکھ رہا تھا۔چند لمحے گزر گئے۔پھر وہ بادل کی طرف رخ کر کے بولا۔یہ۔یہ لڑکی کون ہے؟۔تم چپ چاپ بھیڑوں کا سودا کرو۔لڑکی سے تمہیں کیا۔ویسے میں تمہیں بتا دوں یہ میری بیٹی ہے۔بادل نے ناگواری سے کہا۔اسے بوڑھے کی باتیں ایک آنکھ نہیں بھا رہی تھیں۔بوڑھے نے جلدی سے سر ہلا دیا اور اشرفیوں کی ایک تھیلی نکال کر بادل کو دیتے ہوئے بولا۔یہ اشرفیاں بھیڑوں کی قیمت سے کہیں زیادہ ہیں۔انہیں رکھو۔تم مجھے اپنا بہترین دوست پاؤ گے۔اگر تمہیں کبھی مدد کی ضرورت ہو تو سیدھے میرے پاس چلے آنا۔میں شاہی محل کا باغبان ہوں میرا نام ظہیر ہے۔تم کسی سے بھی میرا پتہ پوچھو گے وہ بتا دے گا۔میں موتی نگر میں بہت مشہور آدمی ہوں۔یہ کہہ کر ظہیر نے تمام بھیڑوں کو اپنی گھوڑا گاڑی میں بھرا اور وہاں سے رخصت ہو گیا۔اس کی بے سروپا باتوں نے سب کو حیران کر دیا تھا۔بادل نے سر کو جھٹکتے ہوئے کہا۔میری سمجھ میں تو کچھ نہیں آ رہا۔آخر اس بوڑھے ظہیر کا ان باتوںسے کیا مطلب تھا۔پھر وہ کنجوس آدمی معمولی بھیڑوں کی اتنی زیادہ قیمت بھی دے گیا ہے۔اور نعمانہ کو دیکھ کر وہ چونکا بھی تھا۔آخر وہ چاہتا کیا تھا؟نعمانہ اور رحیم کے پاس ان باتوں کا کوئی جواب نہیں تھا۔ظہیر کی ان پراسرار باتوں نے بادل کو پریشانی میں مبتلا کر دیا تھا۔جب وہ تینوں واپس مکان میں پہنچے تو رحیم نے کھنکار کر کہا۔میرا نام رحیم ہے۔میں ایک کام سے موتی نگر جا رہا تھا کہ اس ویرانے میں یہ مکان دیکھ کر یہاں چلا آیا۔یہاں میری ملاقات نعمانہ سے ہوئی اور اس کی زبانی مجھے آپ کے بارے میں ساری باتوں کا علم ہوا۔آپ نے کئی سال پہلے کسی کو قتل کردیا تھا۔اس لیے ڈر کے مارے اس ویرانے میں رہنے لگے مگر مجھے یہ بتائیے کہ اس معصوم لڑکی نے آپ کا کیا بگاڑا ہےجو آپ نے اس کو بھی اس اجاڑ اور سنسان علاقے میں رہنے پر مجبور کر دیا ہے۔بادل کے چہرے پر اداسی نظر آنے لگی۔خلا میں گھورتے ہوئے بولا۔نوجوان تم صحیح کہتے ہو۔میں واقعی بیٹی نعمانہ کے ساتھ زیادتی کر رہا ہوں۔مگر میری بھی چند مجبوریاں ہیں۔نعمانہ مجھے آج سے چودہ سال پہلے قریبی جنگل میں ملی تھی۔اس وقت وہ صرف سال بھر کی تھی۔میں شام کو جنگل سے لکڑیاں لینے کے لیے گیا تھا۔اسی روز دوپہر کو زبردست طوفان آیا تھا اور بارش کے بھی آثار تھے۔ایسے موسم میں گھر سے نکلنا خطرناک ہی ثابت ہوتا ہے۔مگر چونکہ سردیوں کے دن تھے اور گھر میں لکڑیاں ختم ہو گئی تھیں اور میں رات کو دیر تک جاگنے کا عادی ہوں اس لیے میرے لیے آگ بہت ضروری تھی۔خیر جب میں جنگل میں لکڑیاں اکھٹی کر رہا تھا تو یہ لڑکی مجھے ایک جھاڑی میں دبکی ہوئی ملی۔اسے میں اپنے گھر لے آیا اور اور اس کی پرورش کرنے لگا۔میں نے اس کا نام نعمانہ رکھا تھا۔اور اب مجھے اس سے اپنی بیٹیوں کی طرح ہی محبّت ہے۔اس قدر محبّت کرنے کے باوجود میں اسے اپنے سے جدا کرنے کو تیار ہوں۔مگر مجھے اپنے ایک گہرے دوست کی تلاش ہے۔میرا وہ دوست بہت اچھا ہے۔وہ نعمانہ کی دیکھ بھال بڑے اچھے طریقے سے کر سکتا ہے۔مگر میں اسے کافی کوششوں کے بعد بھی نہیں ڈھونڈ سکا ہوں۔نہ جانے وہ کہاں چلا گیا ہے۔ہو سکتا ہے کہ میں اس سلسلے میں آپ کی کوئی مدد کر سکوں۔اپنے دوست کا حلیہ اور نام بتائیے میں انھیں ڈھونڈنے کی کوشش تو بہرحال کروں گا۔رحیم نے کہا۔اس کا نام فاروق ہے اور وہ ریشمی کپڑے کا تاجر ہے۔بوڑھے بادل نے بتایا۔اس کی بات سن کر رحیم حیرت سے بولا۔میں بھی ان ہی کی تلاش میں گھر سے نکلا ہوں۔وہ تو میرے خالو ہیں!۔بادل کے چہرے پر خوشی کی ایک چمک ابھری اور وہ جلدی سے بولا۔تم وہ ہی رحیم تو نہیں ہو جس کا ایک بڑا بھائی بھی تھا اور اس کا نام نسیم تھا۔تم دونوں کے ماں باپ تمہیں بچپن میں چھوڑ کر خالق حقیقی سے جا ملے تھے۔میں وہ ہی رحیم ہوں؟رحیم نے جلدی سے کہا۔نعمانہ ان کی گفتگو کو بڑی حیرت اور دل چسپی سے سن رہی تھی۔بادل کے چہرے پر مسکراہٹ پھیل گئی اور اس نے کہا۔میری دوستی تمہارے باپ قیصر اور خالو فاروق سے بہت پہلے سے چلی آ رہی تھی مگر قسمت کو ہمارا ساتھ منظور نہیں تھا۔تمہارے باپ کو موت نے چھین لیا۔میری دشمنی وہاں کے ایک آدمی سے بہت پرانی چلی آ رہی تھی۔ایک روز جھگڑا بڑھ گیا اور میرا وہ دشمن میرے ہاتھوںمارا گیا۔میں خوف کی وجہ سے وہ جگہ ہی چھوڑ کر بھاگ نکلا۔یوں حالات کی تیز چکی میں پس کر میں اور میرے دوست ایسے بچھڑے کہ اب تک نہیں مل سکے ہیں۔تمہارے باپ سےتو خیر ملاقات نہیں ہو سکتی مگر فاروق تو زندہ ہے۔میں ایک مرتبہ چھپ کر اس کےمکان پر گیا تھا مگر وہاں جا کر پتہ چلا کہ وہ یہ گھر چھوڑ کر کہیں اور جا بسا ہے۔بہرحال اب خدا کا شکر ہے کہ تم مل گئے ہو۔پہلے مجھے اپنی زندگی یوں عزیز تھی کہ میں نعمانہ کو دکھوں اور غموں سے بچانا چاہتا تھا۔مگر اب میں اطمینان سے مر سکوں گا۔رحیم تم اسے اپنے ساتھ لے جانا۔فاروق کو میری کہانی سنا دینا۔وہ پرانی دوستی کے ناطے نعمانہ کا اپنی بیٹیوں کی طرح خیال رکھے گا۔بادل کی باتیں سن کر نعمانہ اداس ہو گئی تھی۔وہ بادل کو اپنا باپ ہی سمجھتی تھی، وہ بولی۔بابا تمہیں بھی میرے ساتھ چلنا پڑے گا۔اگر تم نہ گئے تو میں بھی نہیں جاؤں گی۔رحیم نے اس کی ہاں میں ہاں ملاتے ہوئے کہا۔نعمانہ کا مطالبہ بالکل درست ہے۔آپ اس قتل کا کفارہ دے سکتے ہیں اور پھر میرا خیال ہے کہ آپ کو اپنے جرم کی کافی سزا مل گئی ہے۔آپ کو ہمارے ساتھ ہی چلنا چاہئے۔اس مسئلے پر میں بعد میں غور کروں گا۔بادل نے ٹالتے ہوئے کہا۔تھوڑی دیر وہاں پر خاموشی چھائی رہی پھر رحیم اٹھتے ہوئے بولا۔اچھا اب میں چلوں گا، مجھے کافی دیر ہو گئی ہے۔میں کوشش کروں گا کہ اپنے خالو اور بھائی کو جلد سے جلد ڈھونڈنکالوں۔انھیں لے کر میں سیدھا یہیں آوں گا۔اور پھر ہم سب واپس چلیں گے۔نعمانہ اسے باہر تک چھوڑنے کے لیے آئی۔رحیم اپنے گھوڑے پر سوار ہوا اور وہاں سے روانہ ہو گیا۔نعمانہ دیر تک اسے جاتا دیکھتی رہی۔باغبان کی چالاکی ظہیر نعمانہ کو دیکھ کر یونہی نہیں چونکا تھا۔اسے شاہی باغ میں کام کرتے ہوئے دس سال ہو گئے تھا اور وہ محل میں بلا روک ٹوک آتا جاتا تھا۔اس کے علاوہ وہ بادشاہ کی بیٹی شہزادی فرزانہ کے لیے پھولوں کا گلدستہ بھی ہر شام کو بنا کر اس کے کمرے میں رکھ کر آتا تھا۔شہزادی فرزانہ صرف پھولوں کی خوشبو سے لطف اندوز ہو سکتی تھی، ان کا رنگ روپ اپنی نظروں سے نہیں دیکھ سکتی تھی کیونکہ برسوں پہلے جب وہ صرف ایک سال کی تھی اور بادشاہ اور ملکہ کے ساتھ جنگل گئی تھی تو وہاں ایک زبردست طوفان آیا تھا۔اس طوفان کی وجہ سے ہر طرف افرا تفری مچ گئی تھی۔وہ ایک کنیز کی گود میں تھی۔کنیز بھاگ کر کسی محفوظ جگہ جانا چاہتی تھی کہ اسی دوران ایک درخت کی موٹی سی شاخ تیز ہواؤں کی وجہ سے ٹوٹ کر ان پر آن پڑی۔شہزادی کے سر پر چوٹ لگی تھی۔اس کے سر کے زخم کا علاج تو ہوگیا تھا مگر جب وہ کچھ بڑی ہوئی تو بادشاہ اور ملکہ کو پتہ چلا کہ وہ دیکھ نہیں سکتی ہے۔اس کا بہت علاج کروایا گیا مگر اس کی آنکھیں ٹھیک نہ ہو سکی تھیں۔اس بات سے بادشاہ اور ملکہ ہر وقت اداس رہتے تھے۔ظہیر یوں حیران تھا کہ شہزادی فرزانہ اور نعمانہ کی شکلیں حیرت انگیز طریقے سے ایک دوسرے سے مشابہت رکھتی تھیں۔جب اس نے بادل کے ساتھ پہلی مرتبہ نعمانہ کو دیکھا تھا تو وہ یہ ہی سمجھا تھا کہ وہ شہزادی فرزانہ ہی ہے مگر یہ خیال صرف ایک لمحہ کے لیے ہی تھا کیونکہ دوسرے ہی لمحہ وہ یہ سمجھ گیا تھا کہ وہ شہزادی فرزانہ کی شکل کی کوئی اور لڑکی ہے۔بوڑھا ظہیر ایک عیّار انسان تھا۔اسے دولت سے بہت محبّت تھی۔دولت کی خاطر وہ کچھ بھی کر سکتا تھا۔نعمانہ کو دیکھ کر اس کے ذہن میں ایک منصوبہ ترتیب پانے لگا تھا اور اسے توقع تھی کہ اگر یہ منصوبہ کامیاب ہو گیا تو اس کے قدموں میں اشرفیوں کے ڈھیر لگ جائیں گے۔اتنی بہت سی دولت کا تصور کرتے ہی اس کے ہونٹوں پر مسکراہٹ پھیل گئی۔اس کا گھر آ گیا تھا۔اس نے گھوڑا گاڑی سے بھیڑیں اتار کر انھیں گھر میں ایک کمرے میں بند کر دیا۔پھر گھوڑے کو اصطبل میں باندھ کر وہ محل کی طرف چل پڑا۔یہ بھیڑیں اس نے اس لیے خریدی تھیں کہ وہ اپنی شادی کر رہا تھا۔اس کی بیوی چار پانچ سال ہوئے فوت ہو چکی تھی۔شائد وہ اس عمر میں شادی نہ کرتا مگر حالات ہی کچھ ایسے ہوگئے تھے کہ وہ مجبور ہو گیا۔اس کا ایک دوست تھا۔اس نے ظہیر سے کچھ رقم ادھار لی تھی اور مقررہ وقت گزر جانے کے بعد بھی قرض کی رقم لوٹانے میں ناکام رہا تھا۔ظہیرکے اس دوست کی ایک لڑکی بھی تھی۔یہ لڑکی بوڑھے ظہیر کو پسند آ گئی اور اس نے اپنے دوست کے سامنے یہ شرط رکھ دی کہ اگر وہ اپنی لڑکی کی شادی اس سے کرنے کو تیار ہوجائے تو وہ قرض کی تمام رقم معاف کر دے گا۔دوسری صورت میں وہ اس معاملے کو قاضی تک لے جائے گا۔اس کا دوست ایک شریف آدمی تھا اور ہر شریف آدمی اپنی عزت سے ڈرتا ہے لہٰذا وہ اپنی لڑکی کی شادی ظہیر سے کرنے پر تیار ہو گیا۔شادی چند دنوں بعد ہو رہی تھی اور اس نے یہ بھیڑیں شادی میں آنے والے مہمانوں کی ضیافت دینے کی غرض سے خریدی تھیں۔ظہیر تھوڑی دیر بعد محل پہنچ گیا تھا۔اسے بادشاہ سے ملاقات کرنی تھی اور بادشاہ کے پاس پہنچنے میں اسے کوئی دشواری پیش نہیں آئی۔بادشاہ اسے دیکھ کر بولا۔کیا بات ہے ظہیر؟ظہیر نے ادب سے ہاتھ باندھے اور سر جھکا کر بولا۔جہاں پناہ آپ کے لیے ایک خوش خبری لے کر آیا ہوں۔بادشاہ نے حیران ہو کر پوچھا۔خوش خبری۔کیسی خوش خبری۔کیا تم نے باغ میں کوئی انوکھا پودا لگایا ہے؟جی نہیں۔ظہیر نے سر ہلا کر کہا۔خوش خبری یہ ہے کہ اب شہزادی فرزانہ صاحبہ دیکھنے کے قابل ہو جائیں گی۔ظہیر کی بات سن کر بادشاہ کے چہرے پر حیرت کے آثار پیدا ہو گئے تھے۔اس نے کہا۔ظہیر کیا تم سچ کہہ رہے ہو؟ظہیر مسکرا کر بولا۔جہاں پناہ۔میں بالکل سچ کہہ رہا ہوں۔مگر یہ بات کیسے ممکن ہے۔ہم نے شہزادی کی بینائی کے لیے ہر جتن کر کے دیکھ لیا ہے۔دور دور سے قابل طبیب بلا کر اس کا علاج کروایا ہے مگر تمام کوششوں کے باوجود وہ دیکھنے کے قابل نہ ہوسکی۔تم بھلا اسے کیسے ٹھیک کر سکتے ہو۔ظہیر نے گردن گھما کر ادھر ادھر دیکھا اور پھر سنجیدگی سے بولا۔حضور میری بات پر یقین کیجئے۔میں زیادہ تفصیل نہیں بتا سکتا۔صرف اتنا سن لیجئے کہ میری دوستی ایک پری سے ہے۔اس پری کا نام گم سم پری ہے۔ایک دفعہ میں نے اس کی جان ایک خونخوار دیو سے بچائی تھی اس وجہ سے وہ میری احسان مند ہے۔ابھی گزشتہ ہفتے وہ مجھ سے ملی تھی۔مجھ سے کہنے لگی میں تمہارے زیر احسان ہوں اگر تمھاری کوئی خواہش ہو تو مجھے بتاؤ۔میں اسے پورا کروں گی۔میرے ذہن میں فوراً شہزادی صاحبہ کا خیال آیا۔مجھ سے آپ کی اور ملکہ صاحبہ کی پریشانی نہیں دیکھی جاتی۔میں نے گم سم پری سے کہا کہ میری تو صرف ایک ہی خواہش ہے کہ کسی طرح ہماری شہزادی صاحبہ دیکھنے کے قابل ہو جائیں۔اس نے جواب دیا کہ یہ کوئی مشکل بات نہیں ہے۔وہ سلیمانی سرمہ لا کر شہزادی صاحبہ کی آنکھوں میں لگا دے گی اور شہزادی صاحبہ کی آنکھیں ٹھیک ہو جائیں گی۔تو جہاں پناہ آج رات وہ پری میرے گھر آئے گی۔اس نے مجھے منع کر رکھا تھا کہ میں اس کی اور اپنی دوستی کا ذکر کسی سے نہ کروں۔وہ کسی کے سامنے نہیں آنا چاہتی۔آپ بھی اس بات کو اپنے تک ہی محدود رکھئیے گا۔بادشاہ جو مکّار ظہیر کی باتوں پر یقین کر چکا تھا، خوشی سے لرزتی ہوئی آواز میں بولا۔اوه ظہیر۔ہم نہیں جانتے تھے کہ تم ہمارے اتنے وفادار ہو گے اور ہماری پریشانی کو اپنی پریشانی سمجھو گے۔اگر ہماری بیٹی کی بینائی واپس آ گئی تو ہم تمہیں بہت سارا انعام و اکرام دیں گے۔ظہیر نے اپنی خوشی کو چھپاتے ہوئے کہا۔جہاں پناہ میرا یہ ہی سب سے بڑا انعام ہو گا کہ شہزادی صاحبہ کی بینائی واپس آ جائے۔بادشاہ اس کے جواب سے بہت خوش ہوا۔گلے سے سْچےّ موتیوں کا ہار اتار کر اسے دیا اور بولا۔بس گم سم پری تمہیں جیسے ہی سلیمانی سرمہ دے تو ویسے ہی یہاں چلے آنا۔ظہیر نے جلدی سے کہا۔جہاں پناہ میں آپ کو یہ بتانا بھول گیا تھا کہ وہ سلیمانی سرمہ صرف اسی صورت میں اثر کرے گا کہ اسے گم سم پری خود اپنے ہاتھوں سے شہزادی صاحبہ کی آنکھوں میں لگائے۔میں اسے محل میں لا نہیں سکتا کیونکہ وہ مجھ سے ناراض ہو جائے گی کہ میں نے دوسروں کو اس کے متعلق کیوں بتایا ہے۔اب صرف ایک ہی صورت رہ جاتی ہے کہ شہزادی صاحبہ میرے گھر چلیں۔اگر اتنی بڑی خوشی تھوڑی سی تکلیف اٹھانے سے مل جائے تو بری نہیں۔بادشاہ کچھ سوچنے لگا۔پھر سر ہلا کر بولا۔ٹھیک ہے۔تم شہزادی کو اپنے ساتھ لے جا سکتے ہو۔شہزادی فرزانہ نے بھی جب یہ بات سنی تو وہ بھی بادشاہ اور ملکہ کی طرح بہت خوش ہوئی۔اس نے جلدی جلدی بہترین کپڑے زیب تن کئے اور شاہی بگھی میں بیٹھ کر ظہیر کے ساتھ اس کے گھر کی طرف روانہ ہوگئی۔ظہیر کا گھر آ گیا تھا۔وہ شہزادی کو لے کر گھر میں داخل ہوا۔اور پھر بجائے کسی کمرے کا رخ کرنے کے وہ شہزادی فرزانہ کو تہہ خانے کی طرف لایا۔تہہ خانے کا دروازہ کھول کر اس نے شہزادی فرزانہ کو زور سے دھکّا دے دیا۔وہ بے چاری چیختی چلاتی ہوئی سیڑھیوں پر لڑھکتی تہہ خانے کے فرش پر جا گری۔خوف و دہشت سے اس کا برا حال ہوگیا تھا۔وہ زور زور سے رونے لگی۔ظہیر زور زور سے ہنسنے لگا۔اس نے کہا۔تو اب اسی تہہ خانے میں صبح تک قید رہے گی۔میں اس وقت تو ایک ضروری کام سے جا رہا ہوں۔واپس آتے ہی سب سے پہلے تجھےقتل کردوں گا تاکہ میرا راز ہمیشہ راز ہی رہے۔یہ کہہ کر اس نے تہہ خانے کا دروازہ زور سے بند کر دیا اور وہاں سے چلا آیا۔پھر وہ اپنے گھوڑے پر سوار ہو کر اپنے ایک جادوگر دوست سے ملنے کے لیے چل دیا۔وہ آبادی سے ہٹ کر ایک میدان میں رہتا تھا۔اس کا نام انگارہ جادوگر تھا۔وہ اپنے گھر میں ہی مل گیا۔ظہیر کی طرح وہ بھی بہت ظالم اور مکّار آدمی تھا۔ظہیر کو دیکھ کر وہ خوش ہو گیا۔مسکراتے ہوئے بولا۔کیوں بھئی ظہیر کیسے آنا ہوا۔ظہیر نے جواب دیا۔میں اس وقت بہت جلدی میں ہوں۔میں نے ایک بہت بڑا چکّر چلایا ہے اور اب مجھے تمھاری مدد کی ضرورت ہے۔تم پورا قصّہ سناؤ۔میں تمہاری مدد ضرور کروں گا۔انگارہ جادوگر نے کہا۔ظہیر نے ایک گہری سانس لے کر کہا۔مجھے ایک ایسی لڑکی ملی ہے جو بادشاہ کی بیٹی کی ہمشکل ہے۔تم جانتے ہو کہ ہماری شہزادی اندھی ہے۔لہذا میں نے ایک منصوبہ کے تحت بادشاہ کو یہ یقین دلا دیا ہے کہ میں اس کی بیٹی کی بینائی واپس دلا سکتا ہوں۔شہزادی اب میرے تہہ خانے میں قید ہے۔میں اسے صبح قتل کر دوں گا۔اب تم مجھے پانی پر ایسا جادو پڑھ کر دے دو کہ اگر وہ پانی شہزادی فرزانہ کی ہمشکل لڑکی پر چھڑک دیا جائے تو وہ اپنی گزشتہ زندگی کو فراموش کر دے اور خود کو شہزادی فرزانہ اور بادشاہ اور ملکہ کو اپنا ماں باپ سمجھنا شروع کر دے۔اس طرح بادشاہ یہ ہی سمجھے گا کہ میری وجہ سے اس کی بیٹی کی آنکھیں ٹھیک ہوگئی ہیں اور پھر وہ اس کے بدلے انعام میں مجھے لاکھوں اشرفیاں دے گا۔لاکھوں اشرفیوں کا سن کر انگارہ جادوگر کی آنکھیں خوشی سے چمکنے لگیں۔وہ لالچ بھرے لہجے میں بولا۔اور تم ان لاکھوں اشرفیوں میں سے مجھے کتنی اشرفیاں دو گے؟ظہیر نے بڑے اطمینان سے کہا۔ہم دونوں انھیں آدھی آدھی بانٹ لیں گے۔ظہیر کی یہ بات سن کر انگارہ جادوگر خوشی سے کھل گیا۔اس نے جلدی سے جادو کا پانی ایک بوتل میں بند کر کے اسے دے دیا اور بولا۔جب تم یہ پانی اس لڑکی پر چھِڑکو گے تو وہ خود کو سچ مچ شہزادی فرزانہ سمجھنے لگے گی۔مگر دیکھنا انعام ملنے کے بعد مجھے مت بھول جانا ورنہ میں تمام بھانڈا پھوڑ دوں گا۔ظہیر نے بڑی زور سے گردن ہلائی۔تمہیں تو بھولنے کا کوئی سوال ہی پیدا نہیں ہوتا۔مگر وہ تو دیکھو۔تمھارے گھر کی طرف یہ گھڑ سوار کون آ رہا ہے۔اس نے کھڑکی کی طرف اشارہ کر کے کہا۔انگارہ جادوگر چونک کر کھڑکی سے باہردیکھنے لگا اور ظہیر نے اسی لمحے کا فائدہ اٹھاتے ہوئے بڑی تیزی سے اپنی تلوار نکالی اور پھرتی سے انگارہ جادوگر کی گردن پر وار کر دیا۔اس کی گردن کٹ کر دور جا گری اور اس کا جسم فرش پر گر کر تڑپنے لگا۔اس کے مرتے ہی چاروں طرف اندھیرا چھا گیا۔ایک خوفناک شورکانوں کے پردے پھاڑنے لگا۔پھر یکایک بڑے زور کی آندھی چلنے لگی اور انگارہ جادوگر کا مکان بھک سے اڑ گیا۔تھوڑی دیر بعد یہ شور شرابہ تھم گیا تو ظہیر نے خود کو میدان میں کھڑا پایا۔اس کے ہونٹوں پر مسکراہٹ پھیل گئی اور وہ بڑ بڑایا۔ہونہہ۔یہ لالچی اور دھوکہ باز جادوگر مجھ سے آدھی اشرفیاں ٹھگنا چاہتا تھا۔اس نے اپنی تلوار نیام میں رکھ لی۔اور گھوڑے پر سوار ہو کر پہاڑوں کی طرف چل دیا۔رات ہو گئی تھی اسے یہ بھی فکر نہیں تھی کہ اس کی واپسی تک شہر کا دروازہ بند ہو جائے گا کیونکہ وہاں کے پہرے دار اس کے دوست تھے۔اس کا گھوڑا بڑی تیزی سے اپنی راہ پر گامزن تھا۔آج کی رات اسے دو قتل کرنا تھے۔ایک شہزادی فرزانہ کا اور دوسرا بوڑھے بادل کا۔ویسے وہ اس بات سے بے خبر تھا کہ انگارہ جادوگر کے مرتے ہی پانی پر کیا ہوا جادو بے اثر ہو گیا تھا۔رحیم کا انتقام رحیم شام کو ہی شہر میں پہنچ گیا تھا۔اسے کسی سرائے کی تلاش تھی تاکہ رات وہاں بسر کرے اور صبح ہوتے ہی اپنے خالو اور بھائی کی تلاش شروع کر دے۔اسے وہاں گھومتے ہوئے زیادہ دیر نہیں ہوئی تھی کہ اچانک وہ ٹھٹھک کر رہ گیا۔وہ بڑی حیرت سے اپنے خالو اور بھائی کو دیکھ رہا تھا جو حیران اور پریشان نظر آ رہے تھے۔ان کے جسموں پر کپڑے بھی نہایت معمولی تھے۔رحیم تیزی سے ان کی طرف بڑھا۔اسے دیکھ کر وہ دونوں کھل اٹھے۔خالو نے آگے بڑھ کر اسے سینے سے لگا لیا اور نسیم نے اس کی پشت تھپتھپاتے ہوئے کہا۔رحیم تم بڑے موقع سے یہاں پہنچے ہو۔ہماری جیبیں بالکل خالی ہیں۔کیونکہ ہم خالو بھانجے آج ہی جیل سے چھوٹے ہیں۔جیل سے؟رحیم نے بڑی حیرت سے کہا۔نسیم نے سر ہلا دیا اور بولا۔پہلے کسی سرائے میں ایک اچھا سا کمرہ لیتے ہیں۔پھر تفصیل سے گفتگو ہوگی۔رحیم حیران حیران سا ان کے ساتھ ہو لیا۔پھر وہ لوگ ایک سرائے میں ٹھہر گئے۔کھانے سے فارغ ہو کر فاروق تو بستر پر لیٹ کر سو گیا اور یہ دونوں بھائی ایک دوسرے سے باتیں کرنے میں مصروف ہوگئے۔نسیم اسے اپنی کہانی سنانے لگا۔اس نے کہا۔اپنے ساتھ لایا ہوا کپڑا ہم نے اچھے داموں فروخت کر دیا تھا۔تمام رقم لے کر ہم گھر آنے کی تیاری کر رہے تھے۔خالو جان کو باغبانی کا شوق ہے۔انہوں نے کسی سے سن لیا تھا کہ شاہی محل کے باغبان کے گھر میں بڑے نایاب پھولوں کے پودے ہیں۔خالو جان اور میں اس کے گھر گئے تاکہ اس سے پھولوں کے پودے خرید سکیں۔وہ بہت چالاک آدمی ہے۔اس کا نام غالباً ظہیر ہے۔اس نے ہم سے بڑی چاپلوسی سے کی باتیں کیں اور یہ بھی کہا کہ وہ کل ہمیں شاہی باغ سے ایک ایسے گلاب کی شاخ بھی لا کر دے گا جس میں گیندے کے پھول بھی کھلتے ہیں۔اس کی اس بات سے خالو جان بہت متاثر ہوئے۔اس مکّار اور چالباز شخص نے ہمیں اس بات پر بھی آمادہ کر لیا کہ ہم وہ رات اس کے گھر ہی گزاریں۔اس نے رات کے کھانے کا انتظام کیا۔کھانے کے فوراً ہی بعد ہمیں اچانک نیند نے آ لیا اور ہم دونوں سو گئے۔صبح جب آنکھ کھلی تو یہ دیکھ کر ہم حیرت زدہ رہ گئے کہ ہمارے جسموں پر نہایت معمولی کپڑے تھ۔ہماری تمام رقم بھی غائب تھی جو ہم نے پٹکوں میں رکھ کر اپنی کمر سے باندھی ہوئی تھی۔ہمارے پاس دو گٹھڑیاں رکھی ہوئی تھیں اور سب سے عجیب جو بات تھی وہ یہ تھی کہ میں اور خالو جان ایک چلتی پھرتی شاہراہ پر پڑے ہوئے تھے اور ہمارے ارد گرد لوگوں کی بھیڑ لگی ہوئی تھی۔بھیڑ میں موجود لوگ ہمیں بڑی عجیب و غریب نگاہوں سے دیکھ رہے تھے۔ہم بوکھلا کر اٹھ بیٹھے۔تھوڑی دیر بعد وہ مکّار ظہیر چند سپاہیوں کو لے کر وہاں آ گیا اور بولا۔یہ دونوں وہ ہی چور ہیں جنہوں نے میرے گھر میں چوری کی تھی۔میں اس کی تمام مکّاری سمجھ گیا تھا۔اس نےہماری دولت ہتھیانے کے لیے یہ سب کچھ کیا تھا۔سپاہیوں نے ہمیں گرفتار کر لیا۔کیونکہ ہمارے پاس سے چوری کا سامان بھی برامد ہو گیا تھا جو ہمارے پاس رکھی ہوئی گٹھڑیوں میں اس عیار باغ بان نے رکھوا دیا تھا۔ہم نے بہت دہائیاں دیں کہ ہم بے قصور ہیں مگر کسی نے ہماری ایک نہیں سنی اور اس ناکردہ جرم کے صلے میں ہمیں چار ماہ کے لیے جیل میں بند کر دیا گیا۔آج چار ماہ پورے ہوگئے تھے اس لیے ہم اب آزاد ہو گئے ہیں۔خدا کا شکر کہ ہمیں تم مل گئے ورنہ ہم بڑی دشواریوں میں پڑ جاتے۔یہ ظہیر تو بہت ہی کمینہ آدمی ہے۔رحیم نے پوری کہانی سن کر بڑے غصّے سے کہا۔میری اس سے ملاقات ہو چکی ہے۔اس کے اس فریب کا میں اسے ضرور جواب دوں گا۔نہیں اس سے الجھنا بے کار ہے۔ہو سکتا ہے وہ ہمیں کسی اور مصیبت میں پھنسا دے۔یہ رات خیریت سے بسر ہو جائے تو پھر کل ہم اپنے شہر روانہ ہو جائیں گے۔مجھے احساس ہے کہ خالہ اور سائرہ ہماری گمشدگی سے بہت پریشان ہوں گی۔ہاں۔دونوں ہی فکر اور پریشانی کرنے میں ایک دوسرے سے بازی لے جانے کی کوشش کر رہی ہیں اور اس فکر اور اور پریشانی کا یہ اثر ہوا ہے کہ پتہ ہی نہیں چلتا کہ خالہ کون سی ہیں اور سائرہ بھابی کون سی ہیں۔رحیم نے بڑے مزے سے سر ہلا کر کہا۔نسیم ہنسنے لگا اور ہنستے ہوئے بستر پر دراز ہو گیا۔آج ایک عرصہ بعد نرم نرم آرام دہ بستر میّسر ہوا تھا یہ ہی وجہ تھی کہ وہ بھی جلد گہری نیند سو گیا۔رحیم کو اسی وقت کا انتظار تھا۔وہ چپکے سے اٹھا اور دروازہ کھول کر باہر نکل آیا۔اس کو ظہیر پر بہت غصّہ آ رہا تھا۔تمام پریشانیاں اسی کی پیدا کی ہوئی تھیں اور رحیم ان تمام تکلیفوں اور ذلّتوں کا بدلہ اس سے لینا چاہتا تھا جو اس کی وجہ سے اس کے خالو اور بھائی کو اٹھانا پڑی تھیں۔بوڑھے باغبان ظہیر کا گھر ڈھونڈنے میں اسے کوئی دقّت پیش نہیں آئی کیونکہ اس نے لوگوں سے اس کے گھر کے متعلق دریافت کر لیا تھا۔ظہیر کے گھر میں تالا پڑا ہوا تھا۔رحیم سوچنے لگا کہ آخر وہ اتنی رات کو کہاں جا سکتا ہے۔اچانک اسے اپنے کانوں میں کسی کی سسکیوں کی آوازیں آئیں۔یہ آوازیں مکان کے اندر سے آ رہی تھیں لہذا رحیم نے اندر جانے کا فیصلہ کر لیا۔وہ دیوار پھاند کر صحن میں پہنچا اور پھر سارے گھر میں گھوم پھر کر دیکھنے لگا کہ سسکیوں کی آوازیں کہاں سے آ رہی ہیں۔جلد ہی وہ تہہ خانے تک پہنچ گیا۔اس نے جلدی سے تہہ خانے کا دروازہ کھولا۔اندر گھپ اندھیرا تھا۔رحیم جلدی سے ایک لیمپ روشن کر کے لایا اور پھر وہ بڑی حیرت سے بولا۔ارے نعمانہ تم یہاں کیا کر رہی ہو؟تہہ خانے میں موجودلڑکی بالکل نعمانہ کی ہمشکل تھی اور ظاہر ہے وہ نعمانہ نہیں شہزادی فرزانہ تھی۔شہزادی فرزانہ پہلے تو ڈری کہ رحیم بھی اس بوڑھے باغبان کا ساتھی ہے مگر رحیم نے جلد ہی اس کی یہ غلط فہمی دور کر دی۔شہزادی فرزانہ نے اسے بڑی تفصیل سے اپنی کہانی سنائی۔اس کی کہانی سن کر رحیم نے کہا۔تو کیا پری نے تمھاری آنکھوں میں سلیمانی سرمہ لگا دیا تھا۔اب تو تم دیکھ سکتی ہو۔نہیں۔پری سے تو میری ملاقات ہی نہیں ہوئی۔مجھے تہہ خانے میں دھکّا دے کر وہ بد بخت تو چلا گیا تھا مگر اسی دوران ایک حیرت انگیز بات یہ ہوئی کہ جب ظہیر نے مجھے سیڑھیوں پر سے دھکّا دے کر تہہ خانے میں گرایا تھا تو میرا سر زمین سے ٹکرایا تھا اور میں پھوٹ پھوٹ کر رونے لگی تھی اور شائد اس چوٹ اور رونے کا ہی اثر تھا کہ میری دونوں آنکھیں ٹھیک ہو گئی ہیں۔اپنی آنکھیں ٹھیک ہوجانے کے سبب وہ بہت خوش نظر آ رہی تھی۔رحیم شہزادی فرزانہ کی نعمانہ سے ملتی جلتی شکل پر غور کر رہا تھا اور پھر اچانک ہی اس کےذہن میں ظہیر کا منصوبہ واضح ہو گیا۔وہ سمجھ گیا تھا کہ ظہیر بادشاہ کو بے وقوف بنا کر اس سے انعام کی رقم حاصل کرنا چاہتا ہے۔اس نے شہزادی فرزانہ کو اس کی چالاکی سے آگاہ کیا تو وہ بڑے جوش سے بولی۔نعمانہ اگر میری ہمشکل ہے تو یقیناً میری بہن ہو گی، میری ایک جڑواں بہن آج سے چودہ سال پہلے جنگل میں کھو گئی تھی۔اس وقت ہم دونوں ایک ایک سال کی تھیں اور ابّا حضور ہماری امی کے ساتھ سیر و تفریح کی غرض سے جنگل آئے تھے۔ہم دونوں بہنیں بھی ساتھ تھیں۔وہاں اچانک زبردست آندھی آ گئی اور اس آندھی کے نتیجے میں ایسی بھگدڑ مچی کہ میری دوسری بہن پالنے سے گر کر کہیں کھو گئی اور کافی ڈھونڈنے کے بعد بھی نہیں ملی۔سب نے یہ فرض کر لیا تھا کہ وہ کسی جانور کا شکار ہو گئی ہوگی۔ابھی شہزادی کی بات ختم ہوئی تھی کہ کسی نے باہر سے دروازہ کھولا۔رحیم اور شہزادی صحن میں تھے اور وہاں پر لیمپ جل رہا تھا۔اندر داخل ہونے والا ظہیر تھا۔اس کے کاندھے پر بے ہوش نعمانہ تھی۔دراصل ظالم ظہیر نے بوڑھے بادل کو نعمانہ کے سامنے ہی قتل کر دیا تھا اور اس صدمے کی وجہ سےوہ بے ہوش ہو گئی تھی۔ظہیر اسے گھوڑے پر ڈال کر گھر لے آیا مگر اب جب اس نے اپنے گھر میں رحیم کو دیکھا تو وہ غصّے سے آگ بگولہ ہو گیا۔اس نے نعمانہ کو زمین پر لٹایا اور تلوار نکال کر رحیم پر جھپٹا۔رحیم نے بھی اپنی تلوار نکال لی اور دونوں میں شدید لڑائی ہونے لگی۔شہزادی فرزانہ انھیں حیرت و خوف سے دیکھ رہی تھی۔رحیم ایک ماہر شمشیر زن تھا۔اس نے پینترے بدل بدل کر حملے کرنے شروع کر دیے جس کے نتیجے میں بوڑھا ظہیر زیادہ دیر تک اس کا مقابلہ نہ کر سکا۔اس کاجسم زخموں سے چور ہو گیا تھا۔پھر وہ زمین پر گر پڑا اور کچھ دیر تک تڑپنے کے بعد ٹھنڈا ہو گیا۔اتنی دیر میں نعمانہ کو بھی ہوش آ گیا تھا۔وہ اٹھ کر بیٹھ گئی۔اس کی نظر شہزادی فرزانہ پر پڑی تو اپنی ہمشکل لڑکی کو وہ حیرت سے دیکھنے لگی۔شہزادی فرزانہ نے اسے ہوش میں آتا دیکھ کر جلدی سے آگے بڑھ کر اس کی کلائی دیکھی اور پھرخوشی سے چیخ مار کر اس سے لپٹ گئی۔نعمانہ کی کلائی پر شاہی مہر ثبت تھی، جس سے ثابت ہو گیا تھا کہ وہ ہی اس کی گمشدہ بہن ہے۔پھر وہ تینوں محل آئے۔بادشاہ اور ملکہ کو جب یہ پتہ چلا کہ ان کی کھوئی ہوئی بیٹی بھی مل گئی ہے اور شہزادی فرزانہ کی آنکھیں بھی ٹھیک ہو گئی ہیں تو وہ دونوں خوشی سے بے حال ہو گئے۔اپنے ماں باپ کو پا کر نعمانہ بھی بہت خوش تھی۔بادشاہ اور ملکہ رحیم کے بہت شکر گزار تھے۔جس کی بدولت عیّار ظہیر اپنے انجام کو پہنچ گیا تھا۔اگلے دن رحیم کے اس کارنامے کی خبر فاروق اور نسیم کو بھی ہو گئی۔بادشاہ نے انھیں بھی محل میں ہی بلا لیا تھا۔اس نے دونوں کے سامنے رحیم کی ذہانت اور بہادری کی بے حد تعریف کی۔بادشاہ کے منہ سے رحیم کی تعریف سن کر فاروق اور نسیم خوشی سے پھولے نہیں سما رہے تھے۔نعمانہ جو اب شہزادی نعمانہ بن گئی تھی اسے بھی رحیم کی تعریف سن کر بہت اچھا لگ رہا تھا۔بادشاہ کو اس بات کا بھی علم ہو گیا تھا کہ ظہیر کی مکّاری کی وجہ سے فاروق اور نسیم کو جیل کی ہوا کھانا پڑ گئی تھی۔جس کی وجہ سے انہوں نے مہینوں اپنے گھر کا منہ نہیں دیکھا ہے۔اس بات پر اس نے افسوس کا اظہار کیا۔اگلے روز رحیم نے بادشاہ سے رخصت ہونے کی اجازت طلب کی۔بادشاہ انھیں کچھ اور دن اپنا مہمان بنا کر رکھنا چاہ رہا تھا مگر اسے احساس تھا کہ ان کے گھر والے فاروق اور نسیم کی گمشدگی سے بہت پریشان ہوں گے۔اس لیے اس نے بادل نخواستہ انھیں جانے کی اجازت دے دی۔اس نے انھیں بہت قیمتی انعامات سے نوازا اور رحیم کو ہدایت کی کہ وہ اس کے بعد محل آتا جائے رہے۔اس کے جانے کا سن کر شہزادی نعمانہ اداس نظر آنے لگی تھی۔ملکہ اس کی حالت دیکھ کر مسکرانے لگی۔وہ سمجھ گئی تھی شہزادی نعمانہ اسے پسند کرنے لگی ہے۔وہ لوگ جب اپنے گھر پہنچے تو انھیں دیکھ کر رحیم کی خالہ اور سائرہ بھابی خوشی سے کھل اٹھیں۔انہوں نے الله کا لاکھ لاکھ شکر ادا کیا کہ فاروق اور نسیم ساتھ خیریت کے گھر لوٹ آئے تھے۔ان کی کہانی سن کر رحیم کی خالہ اور بھابی نے حیرت کے مارے منہ میں انگلیاں دبا لی تھیں۔سائرہ نے رحیم کے سر پر ہلکے سے چپت مار کر کہا۔تم تو بہت تیز نکلے۔ہم تو سمجھتے تھے کہ تم گھومنے پھرنے والے ایک کھلنڈرے لڑکے ہو۔تم نے تو کمال کر دکھایا ہے۔اس کی بات سن کر رحیم مسکرانے لگا۔انھیں اس بات کی بھی بہت خوشی ہوئی تھی کہ رحیم کی ذہانت اور بہادری کی بدولت بادشاہ اور ملکہ کو ان کی کھوئی ہوئی بیٹی بھی مل گئی تھی۔رحیم تھوڑے تھوڑے دنوں بعد محل کا چکّر ضرور لگا لیتا تھا۔بادشاہ اور ملکہ اسے اپنے بیٹوں کی طرح ہی چاہنے لگے تھے۔وہ محل میں آتا تو سب خوش ہوجاتے تھے۔نعمانہ تو بہت ہی خوش ہوتی تھی اور ہر دم اس کے ساتھ ساتھ رہتی تھی۔دونوں شہزادیاں چونکہ جوان ہو گئی تھیں۔اس لئے ایک روز بادشاہ نے ان دونوں کی شادی کرنے کا فیصلہ کر لیا۔اس سلسلے میں اس نے ملکہ سے مشوره کیا۔ملکہ کو شہزادی نعمانہ کی پسند کا علم تھا۔اس بات کا اظہار اس نے بادشاہ سے بھی کردیا۔فرزانہ کا رشتہ پڑوسی ملک کے ایک خوبصورت شہزادے کی طرف سے آیا ہوا تھا۔یوں شہزادی فرزانہ اس شہزادے سے بیاہ دی گئی اور شہزادی نعمانہ کی شادی رحیم سے ہو گئی۔اور پھر سب بڑے چین و سکون سے زندگی گزارنے لگے۔

میں اچانک ابو جان کا لیپ ٹاپ بن گیا تھا۔جس میں انہوں نے ونڈو پروگرام ڈاؤن لوڈ کر کے نہ جانے کیا کیا الم غلم بھر دیا تھا اور اب وہ صرف اپنی انگلیوں کو حرکت دیتے تو مجھے ایکٹو ہو کر اُن کا جمع کیا ہوا سارا ڈیٹا اُگلنا ہوتا تھا۔اب مجھے وہ ہی آن کرتے تو میں حرکت میں آتا اور جب اُن کا دل چاہتا وہ مجھے شٹ ڈاؤن کر دیتے۔میری ضرورت اور قابلیت سے زیادہ وہ مجھ میں اپنی مرضی سے چیزیں فیڈ کرتے رہتے۔اُن کی ضرورت اور خواہش کے مطابق اب مجھے ایک ساتھ اپنی کئی ونڈوز کھول کر رکھنا پڑتی تھیں۔اُن کے ایک حکم اور اشارے پر مجھے سب کچھ وہی کرنا پڑتا جو وہ چاہتے تھے۔یہ بات مجھے اب سمجھ میں آرہی تھی کہ کتنا مشکل ہے انسان سے کمپیوٹر بننا۔لیکن اب جو کچھ ہوا تھا وہ میری خواہش کے پر ہی ہوا تھا۔اس لیے اب مجھے یہ اپنی خواہش جو ایک سزا بن گئی تھی کسی نہ کسی طرح جھیلنا تھی۔

ہوا کچھ یوں تھا کہ دو دن پہلے میں نے ابو جان سے کہا تھا کہ مجھے فٹ بال کھیلنے کے لیے الگ سے جوتے خریدنے ہیں۔ابو جان نے میری ضرورت اور خواہش کا خیال رکھتے ہوئے فوراً چاچو کو پیسے دے کر کہا کہ مجھے نئے جوتے دلا دیں۔ایسا نہیں تھا کہ چاچو کے ساتھ میں جوتے لینے نہیں جاسکتا تھا۔چاچو کے ساتھ تو میں اپنی ساری ضرورت کی چیزیں خریدنے جاتا تھا۔میں ہی کیا امی، دادا، دادی اور منی کی ہر ضرورت اور خواہش کو پورا کرنے کے لیے بے چارے چاچو گاڑی بازار میں گھمائے گھمائے پھرتے تھے اور تو اور خود بے چارے چاچو اپنی چیزیں خریدنے کے لیے مجھے یعنی اپنے گیارہ سالہ بھتیجے سے مشورہ مانگتے اور ساتھ شاپنگ کے لیے لے جاتے۔ابو جان کو کوئی چیز اگر عزیز تھی تو وہ صرف اُن کا لیپ ٹاپ تھا جسے وہ اپنے کندھے سے لٹکائے کبھی ہاتھ میں تھامے اور کبھی ٹیبل و بستر پر سامنے رکھے مصروف رہتے تھے۔اُن کے پاس کسی کے لیے بھی وقت نہیں تھا لیکن اُن کا لیپ ٹاپ اُن کے دن اور رات کا ساتھی تھا اور شاید اتنا بہترین دوست تھا شاید کہ وہ دادا دادی امی اور منی کے لیے بھی کم ہی وقت نکال پاتے۔میرا دل چاہتا تھا کہ ابو جان میرے ساتھ فٹ بال کھیلیں، منی کے ساتھ وقت گزاریں، امی اور دادا دادی کے ساتھ بھی بیٹھ کر ٹی وی دیکھیں باتیں کریں۔لیکن وہ دفتر کے بعد گھر کے اوقات میں بھی گھر کو دفتر بنائے رکھتے۔کبھی بھولے سے جو مجھے پاس بلا کر بٹھاتے یا منی کو گود میں اٹھا کر جھولا جھلاتے تو انہیں چند ہی منٹ بعد اپنا کوئی کام یاد آجاتا اور ہمیں چھوڑ کر وہ واپس اپنا لیپ ٹاپ آن کر کے اس میں جُت جاتے۔

میں نے امی سے اور دادا دادی سے کئی بار پوچھا تھا کہ ابو جان کے پاس ہمارے لیے وقت کیوں نہیں ہے تو امی مسکرا کر کہتی تھیں کہ یہ سارا وقت تم ہی لوگوں کے لیے ہے۔دادی بھی یہی کہتیں اور دادا کبھی خاموش ہوجاتے اور کبھی کہتے کہ زمانہ بدل گیا ہے اور انسان کی ضرورتیں بڑھ گئی ہیں جب تم باپ بنو گے تب پتہ لگے گا۔لیکن چاچو نے مجھے بتایا تھا کہ لیپ ٹاپ اور انٹرنیٹ و موبائل آج کے دور کی سب سے اہم چیزیں ہیں اور وقت پر چیزوں کا لطف اور اُن سے کام لینا عقلمندوں کی نشانی میں سے ہے۔تمہارے ابو ایک سافٹ ویر انجنئر ہیں اسی لیے انہیں اپنا لیپ ٹاپ اور کام ساری دنیا کی چیزوں اور نعمتوں سے پیارا ہے۔

کیا مجھ سے اور اپنے گھر والوں سے بھی زیادہ؟

میں نے حیرت سے چاچو سے پوچھا تو انہوں نے اپنے کالج کی کتاب کھولتے ہوئے جواب دیا کہ

ہوسکتا ہے۔۔۔اب اس تکنیکی دور میں سب ممکن ہے۔

چاچو کی یہ بات سن کر میں بہت اُداس ہوا تھا اس روز میں نے رات روتے روتے اللہ میاں سے شکوہ کیا کہ وہ مجھے ابو جان کا بیٹا بنانے کے بجائے اُن کا لیپ ٹاپ بنا دیتے تو زیادہ اچھا ہوتا۔شاید وہ قبولیت کا وقت تھا کیونکہ جب میں سو کر اٹھا تو اپنے پلنگ کے بجائے میں ابو جان کی پڑھنے لکھنے کی میز پر پڑا تھا۔میں نے میز سے اٹھنے کی کوشش کی لیکن ایسا لگا کہ میری ٹانگیں، ہاتھ اور جسم کچھ بھی نہیں ہے صرف ایک پھیلا ہوا میرا دماغ میز پر پڑا ہے۔

اوہ!میں تو سچ مچ لیپ ٹاپ بن گیا۔۔۔چلو اب ابوکے ساتھ تو رہوں گا ہر وقت۔

میں نے اپنی پریشانی اور رات کی دعا کی قبولیت کو یاد کرتے ہوئے سوچا۔لیکن زیادہ سوچنے کا وقت ہی نہیں ملا ابو جان نے مجھے اٹھا کر ایک سیاہ بیگ میں بند کر دیا اور اپنے ساتھ آفس لے آئے۔جب انہوں نے آفس کے کمرے کی میز پر رکھ کر مجھے آن کیا تو مجھے لگا کہ اب مجھے اپنے ابو کا دن بھر کا ساتھ ملنے والا ہے۔اب ہم خوب سارے ویڈیو آڈیو گیم کھیلیں گے، نرم میٹھے گیت سنیں گے، تھوڑا سستانے کے لیے دوستوں سے چیٹنگ ہوگی اور دن گزر جائے گا۔لیکن ایسا کچھ بھی نہ ہوا ابو جان نے اپنے بھاری ہاتھوں کی انگلیاں میرے کی بورڈ کے بٹن پر مارتے ہوئے کئی پروگراموں کی کھڑکیاں ایک ساتھ کھول ڈالیں۔وہ نہایت تیزی سے کچھ حساب کتاب کا ڈیٹا بھی بھرتے جاتے اور پھرتی سے دوسری کھڑکی کھول کر لکھتے بھی جاتے۔اس دوران کئی فضول اور نہایت غیر دلچسپ ای میلز نے بھی میری کھڑکیوں پہ دستک دی اور ابو جان فوری ان کے جوابات بھی لکھنا شروع ہوگئے۔پھر کبھی ایک میموری اسٹک میری سائڈ میں لگاتے کبھی کوئی ڈیٹا انٹر نیٹ سے ڈاؤن لوڈ کرتے لیکن وہ سارے کا سارا نہ صرف بوریت سے بھرپور ہوتا بلکہ مجھے تھکا نے بھی لگتا۔کوئی موسیقی، کوئی کارٹون فلم، کوئی گیت یا کوئی بھی گیم ابو جان نے دن بھر کسی بھی میری کھڑکی سے نہیں کھولا۔میں سارا دن الم غلم حساب کتاب اور تحریروں سے جب اُکتا گیا تو غصے سے گرم ہونے لگا۔ابو نے کچھ دیر کے لیے مجھے شٹ ڈاؤن کر دیا اور وہیں آفس کی میز پر چھوڑ کر ایک ڈائری اٹھا کر کچھ پڑھنے لکھنے لگے اس دوران وہ اپنا ٹفن بکس کھول کر کھانا کھاتے رہے اور ساتھ ہی امی کو بھی فون کرنے لگے۔ایک وقت میں تین کام کرنا ابو کے لیے بہت آسان تھا۔امی نے ابو کا حال چال پوچھا اور بتایا کہ دادی کی دوا ختم ہوگئی ہے اورمنی کے ڈائپرز بھی اس لیے وہ آفس سے واپسی پر یاد سے یہ سامان لیتے آئیں۔ابو نے امی کی باتیں اس ڈائری میں نوٹ کیں اور کچھ دیر سب کا حال چال پوچھ کر فون بند کردیا۔اتنی دیر میں وہ اپنا لنچ بھی کر چکے تھے۔انہوں نے مجھے یعنی لیپ ٹاپ کو پھر اسٹارٹ کیا اور ایک نئی ونڈو کھولی۔مجھے بہت خوشی ہوئی کہ اس بار لیپ ٹاپ پہ ہمارے پورے خاندان کی تصویر پروفائل تصویر کے طور پر سب سے پہلے سامنے آئی۔

ہممم!!!تو ابو آفس میں بھی ہمیں یاد رکھتے ہیں کبھی کبھی۔۔۔

میں نے سوچا اور پیار سے ابو کے گلے لگنا چاہا۔لیکن ایسا ممکن نہیں تھا۔میز پر پڑا اُن کو دیکھتا رہا اُن کی نگاہیں بھی مجھ پر جمی تھیں۔وہ جس ونڈو کو کھولے میرے کی بورڈ پہ ہاتھ روکے بیٹھے تھے اُس میں ایک لمبی سی لسٹ تھی۔کچھ حساب کتاب کے آگے دادا دادی کا ذکر امی کا نام اور میرا اور چاچو کا ذکر بھی تھا۔منی کے نام کے آگے بڑا سا سرخ دل بھی بنا ہوا تھا۔میں نے دیکھا کہ ابو نے اپنی ڈائری سے ایک صفحہ کھولا اور اس میں لکھے مضمون کو لیپ ٹاپ میں فیڈ کرنے لگے۔میں نے تجسس سے وہ ڈیٹا پڑھنا شروع کیا۔اس ڈائری میں ابو نے گھر کے کرائے، بجلی گیس کے بل اور گھر کے سودا سلف کے اخراجات کی لسٹ بنا رکھی تھی۔جس میں ہماری ساری ضروریات، گھر کے خرچے، دادا دادی کی دوائیوں اور اسکول کی فیس کے متعلق حساب کتاب لکھا تھا۔منی کے دودھ اور ڈائپرز کا بھی ذکر تھا۔میں ابھی وہ پیج پورا بھی نہیں پڑھ پایا تھا کہ ابو نے صفحہ اسکرول کرکے آگے بڑھا دیا۔جس میں سب سے اوپراوردوسرے خرچوں کی ہیڈنگ کے نیچے بڑے بڑے حروف میں میرے جوتے، منی کی سالگرہ کی تقریب کا خرچہ اور دادی کے ہسپتال کا خرچہ کئی ہزاروں روپے میں لکھا تھا۔میں نے ابو کی طرف دیکھا تو وہ میرے کی بورڈ سے ہاتھ اٹھائے اپنے سر کے بالوں میں فکر سےانگلیاں پھیرتے ہوئے کہہ رہے تھے

اتنے سارے اور خرچے پورے کرنے کے لیے اب مجھے اگلے مہینے کم سے کم پندرہ بیس گھنٹے اور بھی زیادہ وقت کام کرنا ضروری ہے۔۔۔میرے بچے اور والدین پھر میری شکل دیکھنے کو ترسیں گے۔۔۔اور میں بھی تو اُن کے ساتھ وقت نہ گزار کر کتنا اُداس ہوں گا اور بہت تھک بھی جاؤں گا

ابو کی آنکھیں نم تھیں لیکن شرمندگی سے میری آنکھوں میں آنسو آگئے۔اب تک یہی سمجھتا تھا کہ ابو کو اپنا لیپ ٹاپ اور آفس ہم سے زیادہ عزیز ہے لیکن آج پتہ چلا کہ ابو تو ہم سے بہت زیادہ پیار کرتے ہیں۔مجھے یاد آیا کہ میرے دادا اکثر کہتے ہیں بچوں سے پیار کرنے اور اُن سے پیار جتانے کے طریقے ہر والدین کے الگ الگ ہوتے ہیں۔تمہارے ابو تمہاری خواہش کو کبھی رد نہیں کرتے یا اس گھر کی اور اس کی لوگوں کی ضرورتوں کو پورا کرنے کے لیے دن رات محنت کرتے ہیں۔یہ بھی ان کے پیار جتانے کا ایک انداز ہے۔

مجھے دادا جان کی باتیں یاد آرہی تھیں اور ابو جان سے کئے گئے شکوے پر میں دل سے شرمندہ ہوکر رو رہا تھا لیکن اب کیا فائدہ اب تو میں اُن کا لیپ ٹاپ بن چکا تھا۔اچانک مجھے لگا کہ میرے سارے آنسو میرے چہرے پر۔۔۔اوہو!میری ونڈ اسکرین پر پھیل گئے ہیں اب مجھے ابو کا چہرہ دھندلا دکھائی دے رہا ہے۔

اٹھو ندیم بیٹے!آج تم نے کہا تھا کہ میرے ساتھ صبح کی سیر کو چلوگے۔۔۔جلدی سے اٹھ کر تیار ہوجاؤ۔۔۔ورنہ مجھے آج کام سے دیر ہوجائے گی۔

میں نے اپنے ہاتھوں سے آنکھیں ملتے ہوئے ابو کو دیکھا پھر اپنے ارد گرد ریکھتے ہوئے بے اختیار بول اٹھا شکر ہے کہ وہ سب خواب تھا اور میں لیپ ٹاپ نہیں بنا

ابو نے سوالیہ انداز میں پوچھا تو میں جھٹ سے اُن کے گلے لگ گیا اور بولا جی!اپنے پیارے ابو کا لاڈلا لیپ ٹاپ

ابو نے مجھے بھینچ کر پیار کرتے ہوئے زور سے قہقہ لگایا اور میں ابو کی اس ہنسی میں سارے گھر بھر کو خوشیوں سے مسکراتا محسوس کرنے لگا۔

ایک بادشاہ تھا۔نہایت اچھا، رحم دل اور اپنی رعایا کا بہت زیادہ خیال رکھنے والا۔اس کی ایک ملکہ بھی تھی، بےحد حسین و جمیل اور خدا ترس۔وہ ملک کا نظام چلانے کے لیے اپنی سمجھ کے مطابق بادشاہ کو رعایا کی فلاح و بہبود کے بارے میں مشورے بھی دیتی تھی اور بادشاہ ان پر عمل بھی کرتا تھا۔

اللہ نے انھیں ایک چاند سا بیٹا بھی عطا کیا تھا۔اس کا نام شہزادہ عدنان تھا۔بادشاہ اور ملکہ دونوں اس کو دیکھ دیکھ کر جیتے تھے۔وہ ابھی صرف دس گیارہ سال کا تھا مگر تھا بہت سمجھدار۔وہ پڑھائی لکھائی میں بہت دلچسپی لیتا تھا اور اپنے دوسرے ہم عمر بچوں کے برعکس کھلونوں سے زیادہ کتابوں میں زیادہ دلچسپی لیتا تھا۔

بادشاہ کو اس کی اس دلچسپی کا علم تھا اس لیے وہ دور دراز کے ملکوں سے قصے کہانیوں کی کتابیں منگوا کر اس کو دیتا تھا اور شہزادہ ان کتابوں کو بڑی دلچسپی سے پڑھا کرتا تھا۔ان کتابوں کے پڑھنے سے اس کی عقل و شعور میں اضافہ بھی ہوتا تھا اور اس کو طرح طرح کی معلومات بھی حاصل ہوتی تھیں۔

شہزادہ عدنان کے اتالیق اسے مختلف مضامین پڑھاتے تھے۔وہ اس کی ذہانت اور عقلمندی سے بہت خوش تھے۔شہزادہ عدنان میں ایک بہت اچھی بات یہ بھی تھی کہ اگر اس کی سمجھ میں کوئی بات نہیں آتی تھی تو وہ سوال کرنے میں کوئی جھجھک محسوس نہیں کرتا تھا۔اس کے اتالیق جب بادشاہ کو شہزادے کی علم و حکمت سے لگاؤ کی باتیں بتاتے تو بادشاہ بہت خوش ہوتا تھا۔

پڑھنے لکھنے والے بچوں سے سب ہی خوش ہوتے ہیں اور ان سے محبت کرتے ہیں۔ایک روز سہ پہر کو جب شہزادے کے اتالیق اسے پڑھا کر رخصت ہو گئے تو وہ باغ میں آ کر بیٹھ گیا۔باغ میں پودوں پر رنگ برنگے پھول اپنی بہار دکھا رہے تھے، درختوں پر حسین و جمیل پرندے بیٹھے چہچہا رہے تھے اور ان کی آوازیں کانوں کو بڑی بھلی معلوم دے رہی تھیں۔

شہزادہ باغ میں بیٹھا کچھ سوچ رہا تھا۔اتفاق سے دربار کا وقت بھی ختم ہو گیا تھا اور بادشاہ وہاں سے اٹھ کر سیدھا باغ میں آ نکلا۔اس نے دیکھا کہ شہزادہ عدنان وہاں موجود ہے اور کسی سوچ میں گم ہے۔اس نے پوچھا بیٹا۔کیا بات ہے آپ چپ چپ سے کیوں بیٹھے ہیں؟

اس کی آواز سن کر شہزادہ عدنان چونک گیا اور پھر دوڑ کر بادشاہ سے لپٹ گیا۔بادشاہ نے شفقت سے اس کے سر پر ہاتھ پھیرا، اس کا منہ چوما اور بولا۔اتالیق پڑھا کر چلے گئے۔آج انہوں نے کیا پڑھایا تھا؟

شہزادے نے جواب دیا۔جی ابّا حضور۔آج انہوں نے ہمیں امیر لوگوں اور غریب لوگوں کی زندگی کے بارے میں بتایا تھا۔غریب لوگوں کی مشکل زندگی کے بارے میں سن کر ہمارا دل اداس ہو گیا ہے۔یہ کہہ کر شہزادہ کچھ دیر کے لیے خاموش ہو گیا، پھر بولا۔ابّا حضور میں خوش ہوں کہ میں ایک بادشاہ کے گھر پیدا ہو گیا، مجھے ہر طرح کا عیش و آرام میسر ہے۔میں جو خواہش بھی کرتا ہوں پوری ہو جاتی ہے۔اس کی باتیں سن کر بادشاہ کو بڑا اطمینان ہوا کہ شہزادہ اپنی اس زندگی سے خوش ہے۔اس نے کہا۔بیٹا۔ان نعمتوں پر اللہ تعالیٰ کا شکر ادا کرنا چاہیے۔آوٴ اب چلتے ہیں، محل میں آپ کی امی انتظار کر رہی ہوں گی۔

شہزادہ بادشاہ کے ساتھ چل پڑا مگر وہ بدستور کسی سوچ میں گم تھا۔چلتے چلتے اس نے بادشاہ سے کہا۔ابا حضور میں یہ بھی سوچ رہا ہوں کہ دوسرے بچوں کی طرح میں کسی غریب آدمی کے گھر میں کیوں پیدا نہیں ہوا؟

اس عجیب سے سوال پر بادشاہ کو بڑی حیرت ہوئی اور اس کی سمجھ میں نہیں آیا کہ وہ اس کا کیا جواب دے اس لیے وہ خاموش ہی رہا۔اسے خاموش دیکھ کر شہزادے نے پھر کہا۔ابا حضور استاد محترم نے بھی میرے اس سوال کا کوئی جواب نہیں دیا تھا اور بات بدل دی تھی۔آپ بہت اچھے ہیں، میری تعلیم و تربیت کے لیے نہایت قابل اور ذہین اتالیق مقرر کیے ہیں جو مجھے محل میں آکر مختلف علوم کے بارے میں پڑھاتے ہیں۔میں کیسی بھی خواہش کروں، پوری کی جاتی ہے۔میں کہیں باہر جاوٴں تو میری حفاظت کے لیے بہت سے سپاہی میرے ساتھ ہوتے ہیں۔میں سوچتا ہوں دوسرے بچوں کے ساتھ ایسا کیوں نہیں ہوتا۔مجھ میں کیا خاص بات ہے جو ان تمام بچوں میں نہیں؟

بادشاہ لاجواب سا ہو گیا تھا۔شہزادے کی باتوں نے اسے فکر مند بھی کر دیا تھا۔اس کی سمجھ میں نہیں آ رہا تھا کہ اس کی باتوں کا کیا جواب دے اور اسے کیسے مطمئن کرے۔بادشاہ کے ساتھ جو محافظ چل رہے تھے وہ شہزادے کی باتیں سن کر زیر لب مسکرا رہے تھے اور دل ہی دل میں بادشاہ کی بےبسی سے لطف اندوز بھی ہو رہے تھے۔

بادشاہ خاموش اور سوچ میں ڈوبا محل پہنچا۔ملکہ نے محسوس کر لیا کہ وہ کچھ فکر مند ہے اس لیے وہ بھی پریشان ہو گئی۔اس نے پہلے تو شہزادے کو تاکید کی کہ وہ اپنا لباس تبدیل کر لے پھر اس کے جانے کے بعد وہ بادشاہ کے پاس آیا اور اس سے فکر مندی کی وجہ پوچھی۔بادشاہ نے شہزادے کی کہی ہوئی تمام باتیں ملکہ کے سامنے دوہرا دیں۔

ان باتوں کو سن کر ملکہ ذرا بھی پریشان نہ ہوئی اور بولی۔اللہ تعالیٰ کا شکر ہے کہ ہمارا شہزادہ اتنی کم عمری میں بھی سوچ بچار کرتا ہے۔غریبوں کے حالات جان کر اس کا اداس ہو جانا اس بات کی نشانی ہے کہ وہ اپنے دل میں ان کے لیے ہمدردی کے جذبات رکھتا ہے ورنہ اس کی عمر کے بچے تو کھیل کود میں ہی لگے رہتے ہیں، ان باتوں کی طرف دھیان ہی نہیں دیتے۔آپ فکر نہ کریں، میں شہزادے سے اس بارے میں بات کروں گی اور یہ پتہ لگانے کی کوشش کروں گی کہ اس کے ذہن میں اس طرح کے سوالات کیوں اٹھ رہے ہیں۔

بادشاہ کو ملکہ کی اس بات سے اطمینان ہو گیا۔شام کو ملکہ نے شہزادے کو اپنے کمرے میں طلب کیا اور اس کے ساتھ کھڑکی کے پاس آکر بیٹھ گئی۔اس طرح طلب کیے جانے پر شہزادہ عدنان سمجھ گیا تھا کہ بادشاہ نے اس کی باتوں کا تذکرہ ملکہ سے ضرور کیا ہوگا اس لیے وہ اپنی ماں کو دیکھ کر شرارت سے مسکرایا اور بولا۔امی حضور جو پوچھنا ہے پوچھئے میں آپ کو ضرور بتاوٴں گا۔

اس کی بات پر ملکہ کو ہنسی آ گئی،وہ بولی شہزادے آپ بہت شریر ہو گئے ہیں۔آپ کی سمجھ میں ساری باتیں آنے لگی ہیں۔

شہزادہ فوراً بولا۔سوائے ایک بات کے۔

ملکہ نے کہا وہ بات آپ کے ابا حضور مجھے بتا چکے ہیں۔آپ تو مجھے صرف اس بات سے آگاہ کر دیں کہ ان سوچوں سے آپ کا مقصد کیا ہے؟

ملکہ کی بات سن کر شہزادہ عدنان سنجیدہ ہو گیا اور بولا۔امی حضور میں اچھی طرح جانتا ہوں کہ ابا حضور وزیروں کو، امیروں کو اور اپنے درباریوں کو بغیر کسی وجہ کے بیش بہا انعامات سے نوازتے رہتے ہیں۔انھیں یہ انعامات ان کی خوشامد بھری تعریفوں کے صلے میں ملتے ہیں۔

شہزادے کی بات سن کر ملکہ ہکا بکا رہ گئی، اس نے گھبرا کر شہزادے کے منہ پر ہاتھ رکھ دیا اور ادھر ادھر دیکھتے ہوئے سرزنش بھرے لہجے میں بولی۔شہزادے۔خاموش رہیے۔اپنی عمر کا خیال کیجیے اور بڑوں کے بارے میں اس طرح کے گستاخانہ خیالات کا اظہار نہ کیجیے۔

ملکہ کی بات سن کر شہزادہ ذرا بھی پریشان نہیں ہوا، بولا۔امی حضور، آپ میری امی ہیں، میں آپ سے اپنے دل کی ہر بات کر سکتا ہوں۔

ملکہ خاموش تو ہو گئی مگر وہ تشویش بھری نظروں سے شہزادے کو دیکھے جا رہی تھی۔شہزادے نے جب دیکھا کہ ملکہ بہت سنجیدہ اور فکر مند ہو گئی ہے تو اس نے کہا۔امی حضور آپ ناراض ہو گئی ہیں، مجھے معاف کر دیجیے۔

ملکہ نے پیار سے شہزادے کو خود سے لپٹا لیا اور بولی۔شہزادے، میری جان۔میں غلطی پر تھی، آپ نے بہت اچھا کیا جو یہ باتیں مجھ سے کہہ دیں۔تمام بچوں کو اپنے دل کی بات اپنی ماں سے کر دینا چاہیے۔دنیا میں ماں سے بہتر دوست کوئی اور نہیں ہوتا۔یہ ماں ہی تو ہوتی ہے جو اپنے بچوں کو صحیح مشورے دے سکتی ہے۔اچھا اب آپ مجھے آسان الفاظ میں بتائیے کہ مسئلہ کیا ہے۔آپ کے ذہن میں ایسے خیالات کیوں کر آ رہے ہیں؟

شہزادہ کچھ دیر تک تو سوچتا رہا پھر دھیرے سے بولا۔امی حضور، جب میں محل کی برجی پر چڑھ کر شہر کا نظارہ کرتا ہوں تو مجھے روزانہ بہت سے بچے دور بازاروں میں نظر آتے ہیں۔وہ بچے محنت مزدوری میں مصروف ہوتے ہیں، کوئی انھیں جھڑکتا ہے، کوئی بے عزتی کرتا ہے، کوئی دھکے دیتا ہے مگر اس کے باوجود وہ بچے محنت مزدوری کے کاموں میں لگے رہتے ہیں اور شام کو چند سکے لے کر گھر چلے جاتے ہیں۔یہ سب کچھ دیکھ کر میں اداس ہو جاتا ہوں۔میں یہ بھی سوچتا ہوں کہ میں اگر محل میں پیدا نہ ہوتا تو میں بھی ان ہی کی طرح کا ایک بچہ ہوتا۔مجھے بھی محنت مزدوری کر کے اپنے ماں باپ کا ہاتھ بٹانا پڑتا۔یہ کہہ کر شہزادہ عدنان نے پیار سے ملکہ کے گلے میں بانہیں ڈال دیں اور پھر بولا۔امی حضور میں چاہتا ہوں کہ ان بچوں میں سے کوئی بچہ بھی مزدوری نہ کرے، یہ سب تعلیم حاصل کریں، کھیلیں کودیں جیسا کہ میں کرتا ہوں۔تعلیم حاصل کر کے جب وہ بڑے ہو جائیں تب ہی محنت مزدوری اور دوسرے کاموں کا سوچیں۔یہ تمام باتیں ابا حضور کے سوچنے کی ہیں کیوں کہ یہ سب لوگ ان کی رعایا ہیں۔ذرا ذرا سی بات پر خوش ہو کر لوگوں پر انعام و اکرام کی بارش کرنے سے بہتر ہے کہ یہ ہی دولت رعایا کی بہتری کے لیے خرچ ہو۔جگہ جگہ مکتب ہوں اور ملک کا ہر بچہ ان میں پڑھے اور ان کی تعلیم کا سارا خرچہ سرکاری خزانے سے ادا ہو۔

شہزادے کی باتیں سن کر ملکہ کی آنکھوں میں آنسو آ گئے۔اتنے میں دروازے کا پردہ ہٹا اور بادشاہ سلامت نے کمرے میں قدم رکھا۔اس نے ملکہ اور شہزادے کی تمام باتیں سن لی تھیں۔اسے دیکھ کر شہزادہ ادب سے کھڑا ہو گیا۔

بادشاہ نے قریب آ کر شہزادے کو گلے سے لگا لیا اور کہا۔بیٹا آج تم نے ہماری آنکھیں کھول دی ہیں۔ہمیں احساس ہو گیا ہے کہ ہم نے بچوں کی تعلیم اور ان سے مزدوری کروانے جیسے اہم مسلے کی طرف ذرا بھی دھیان نہیں دیا تھا اور نہ ہی ہمارے کسی نا لائق وزیر نے کبھی ہماری توجہ اس طرف دلوائی تھی۔یہ ہماری بہت بڑی غلطی تھی، ہم چاہتے تو اس سلسلے میں بہت کچھ کر سکتے تھے۔

اس کے بعد بادشاہ اپنے وزیروں کے ساتھ سر جوڑ کر بیٹھ گیا۔مسلسل کئی دنوں کی سوچ بچار اور صلاح و مشوروں کے بعد اس نے ملک بھر میں جگہ جگہ مکتب بنوائے، ان میں پڑھے لکھے بہترین اتالیق مقرر کیے۔اس کے بعد ملک بھر میں منادی کروا دی گئی کہ آج کے بعد کوئی بھی بچہ مزدوری نہیں کرےگا، لڑکی ہو یا لڑکا، تعلیم حاصل کرنا سب پر لازم ہوگا۔جو والدین اپنے بچوں کو مکتبوں میں داخل نہیں کروائیں گے، انھیں بادشاہ کے سپاہی گرفتار کر کے جیل میں ڈال دیں گے۔جو والدین اپنے بچوں کو ان سرکاری مکتبوں میں پڑھنے کے لیے بھیجیں گے، انہیں فی بچہ ایک اشرفی ماہانہ وظیفہ ملےگا۔

سارے ہی ماں باپ چاہتے ہیں کہ ان کی اولاد زیور تعلیم سے آراستہ ہوں۔اس اعلان نے سارے ملک میں خوشی کی ایک لہر دوڑا دی تھی لوگ جوق در جوق اپنے بچوں کو تعلیم حاصل کرنے کے لیے ان مکتبوں میں بھیجنے لگے۔وہ لوگ جھولی پھیلا پھیلا کر اپنے بادشاہ کو دعائیں دیتے تھے کیوں کہ اب ان کے بچے بازاروں میں مزدوری نہیں کرنے جاتے تھے، وہ اب تعلیم حاصل کرنے لگے تھے۔

ایک روز ملکہ شہزادے کے ساتھ محل کی برجی پر چڑھی شہر کا نظارہ کر رہی تھی کہ اس کی نظر شہزادہ عدنان پر پڑی جو بہت خوش نظر آ رہا تھا۔اس نے ملکہ کو اپنی طرف متوجہ دیکھا تو بولا۔امی حضور، دیکھیے شہر کے بازاروں میں اب ایک بھی بچہ مزدوری کرتا نظر نہیں آ رہا۔

اس کی بات سن کر ملکہ بھی مسکرانے لگی۔تھوڑے ہی دنوں بعد اس تبدیلی کے آثار نظر آنے لگے۔سچ ہے تعلیم ہی انسان کو حقیقی معنوں میں انسان بناتی ہے۔بادشاہ کے ملک میں بھی ایسا ہی ہوا۔جب سب بچے تعلیم سے فراغت کے بعد عملی زندگی میں داخل ہوئے تو انہوں نے جو پیشہ بھی اپنایا، اس میں اپنی تعلیم کی وجہ سے خوب کامیابی حاصل کی۔آس پاس کی حکومتوں کے لوگ اس بادشاہ کے ملک کی ترقی اور اچھی حالت دیکھ کر اس کی مثالیں دیا کرتے تھے، انھیں کیا پتہ تھا کہ اس تبدیلی کے پیچھے نیک دل شہزادہ عدنان کا ہاتھ تھا۔

ایک فقیر نے کسی جنگل میں کوئی اتنا بڑا خزانہ دیکھ پایا تھا جس کے اٹھا لے جانے کی اس میں طاقت نہ تھی۔

تھوڑے دنوں میں ایک سوداگر کا بھی اس جنگل میں گزر ہوا جو کہیں اپنا مال بیچ کر آٹھ خالی اونٹ گھر کو واپس لیے جا رہا تھا۔فقیر نے دیکھا تو سوداگر سے کہا۔میں تمہیں اس شرط پر ایک بہت بڑے خزانے کا پتا دے سکتا ہوں کہ جتنے اونٹ اس خزانے سے بھرو ان میں سے آدھے یا چوتھائی مجھے بھی دے دو۔

سوداگر سنتے ہی آدھے اونٹ دینے پر راضی ہو گیا۔جس پر فقیر نے خزانے کا پتا دے کر اس کے آٹھوں اونٹ تو دولت سے بھروا دیے اور ایک چھوٹی ڈبیا جس میں ایک بہت بڑا لال تھا خود اٹھا لی۔

سوداگر کے روپے اور اشرفیوں سے بھرے ہوئے چار اونٹ پہلے تو خوشی سے فقیر کے حوالے کر دیے۔مگر دل میں خیل آیا کہ فقیر تو چوتھائی پر بھی راضی تھا۔میں نے خواہ مخواہ نصف کہہ دیا۔اب بھی پوچھوں تو شاید دے ہی ڈالے۔

یہ سوچ کر فقیر سے کہا۔سائیں صاحب!بے شک میں نے آدھے اونٹ دینے کو کہا تھا مگر آپ نے خود چوتھائی ہی مانگی تھی۔پس آپ اپنی بات پر قائم رہیں، تو دو اونٹ مجھے اور ملنے چاہئیں۔

فقیر نے کہا۔بابا!تم چاہو تو اب بھی دو اور لے لو۔مجھے دو ہی بہت ہیں۔

سوداگر نے اپنے چار اونٹوں میں یہ دو بھی ملا لیے مگر لالچ نے اب بھی اسے چین نہ لینے دیا اور فقیر سے کہا۔سائیں مولا!آپ تو فقیر آدمی ہیں اور میں دنیا کا کتا۔باقی دو اونٹ بھی مجھی کو بخش دیجیے تو میرے بال بچے آپ کی دعا دیں گے۔

فقیر نے کہا!اچھا بابا!تمہاری یہی مرضی ہے تو لو یہ بھی لے جاؤ۔

سوداگر سنتے ہی آٹھوں اونٹ لے کر اٹھ کھڑا ہوا اور خوشی خوشی گھر کو چل دیا مگر راستے میں خیال آیا۔گو دولت تو بہت ہے مگر فقیر کے پاس جو ایک لال رہ گیا ہے اگر وہ بھی مل جاتا تو بڑا لطف ہوتا۔اس خیال کے آتے ہی اس نے اونٹوں کو تو نوکروں سمیت آگے روانہ کر دیا اور خود فقیر کی طرف پلٹ پڑا۔

سوداگر واپس آیا تو فقیر کہیں نکل گیا تھا یہ لالچ کا مارا دن بھر ڈھونڈتا پھرا۔اتنے میں اونٹ کہیں کے کہیں جا پہنچے۔سورج ڈوبنے لگا تو بہت گھبرایا کہ جنگل میں کھاؤں کیا اور رہوں کہاں؟

اتنے میں پاس کی جھاڑی میں کسی شیر نے دھاڑنا شروع کر دیا اور جب تک کہ یہ کہیں بھاگے وہ بو پا کر سر پر آ پہنچا اور دم بھر میں سوداگر کے ٹکڑے ٹکڑے کر ڈالے۔

ٹن۔ٹن۔ٹن۔ٹن۔۔۔ٹن ٹن

اسکول میں چھٹی کا گھنٹہ بجا۔استادوں نے اپنی اپنی جماعت کے بچوں کو قطار میں کھڑے ہونے کا حکم دیا۔بچوں نے گھنٹہ کی آواز کے ساتھ ساتھ استادوں کے حکم کو انتہائی خوشی سے سنا اور جھٹ پٹ منے منے ہاتھوں اپنے اپنے بستے گلے میں لٹکاکر لائنوں میں جالگے۔قومی ترانہ گایا گیا اور بچے پرنسپل کو خدا حافظ کہہ کر قطار در قطار اسکول سے باہر نکلنے لگے۔

پھاٹک سے باہر کچھ ٹھیلے والے کھڑے آلو چھولے کی چاٹ۔دیہی بڑے۔مونگ پھلی۔امرود کے کچالو۔فالسے کی آوازیں لگارہے ہیں۔بچے ان کے ٹھیلوں پر ٹوٹ پڑے۔ننھا بختیار بھی ایک ہاتھ سے اپنا بستہ، دوسرے سے نیکر سنبھالے ایک ٹھیلے کے پاس رک گیا۔جیب سے اکنی نکالی اور ٹھیلے والے سے انگلی کے اشارے سے کہا ایک آنہ کے فالسے دے دو۔

فالسے والے نے جولہک لہک کر آواز لگانے میں مگن تھا بختیار کے ہاتھ سے اکنی لے اپنی گلک میں ڈالی اور گاتے ہی گاتے ایک پڑیامیں فالسے ڈالے۔ان پرن مک چھڑکا۔دو چار دفعہ پڑیا کو اچھالا اور بختیار کو لومنے کہہ کر پکڑا دی اور پھر گانے میں مصروف ہو گیا۔وہ گا رہا تھا۔

آؤ بچو!کھاؤ میرے کالے کالے، اودے اودے، میٹھے میٹھے فالسے۔

آؤ بچو!کھاؤ میرے کالے کالے۔۔۔

بختیار کو اس کی امی اسکول کے لئے ایک آنہ روز دیتی تھیں کہ اس کا دل چاہے توکوئی صاف ستھری چیز گھر پر لاکر کھا لے ورنہ پیسے جمع کرکے اپنے لئے کوئی اچھی سی کہانیوں کی کتاب خرید لے۔ننھا بختیار اسی اکنی کے فالسے کی پڑیا مٹھی میں دبا گھر کی طرف چل دیا۔گھر جاکر کتابوں کا بستہ مقررہ جگہ پر رکھا اور فالسوں کی پڑیاں ماں کو دی، اپنی یو نیفارم اور جوتے موزے اتارے، ہاتھ منہ دھوکر کھانا کھانے بیٹھا اور بڑے جوش سے ماں سے کہا امی آپ نے فالسے کھائے؟کتنی مزیدار ہیں نا؟امی نے کہا فالسے کھانے سے پہلے میں نے انہیں دھویا اور پھر سے نمک چھڑکا۔بازار کے کھلے ہوئے فالسے تھے۔نہ جانے صاف تھے یا نہیں۔کھانا کھاکر میں بھی دو چار کھا لوں گی، باقی تم کھانا۔فالسے بہت فائدہ مند ہوتے ہیں صحت کے لئے۔مگر صفائی ضروری ہے۔تمہار ا جی چاہے تو اپنے باغ کی کیاریوں میں اس کی گٹھلیاں بکھیر دینا۔تمہارے گھر میں فالسے ہی فالسے ہو جائیں گے۔

بختیار کھانا ختم کرکے فالسے کھاتا جائے اور گٹھلیاں جمع کرتا جائے اور پھر اس نےوہ گٹھلیاں اپنی کیاری میں ڈال دیں۔

کچھ دنوں بعدایک ننھا ساپودا زمین سے نکلا۔ننھا بختیار خوشی سے اچھل پڑا۔دوڑ کر امی کو پکڑکر لایا۔امی، دیکھئے میرے فالسے کا پودا نکلا۔اسے دھیان سے پانی دیا کرو۔کبھی کبھی زمین کی گڑائی کرتے رہا کرو۔میں کھاد اور میٹھی مٹی منگاکر ڈلواتی رہوں گی۔بس پھرتمہار ا یہ ننھا پودا جلدی سے بڑا اور پھل داردرخت بن جائےگا۔

ننھا بختیار ہر روز اسکول سے آکر دوپہر کوآرام کرنے کے بعد اپنے دماغ میں اپنی ماں کے ساتھ کام کرتا اور فالسے کی پتیوں کو محبت سے چومتا اور اسے بڑا ہوتے دیکھ کر جی ہی جی میں خوش ہوتا۔

ایک روز بختیار نے اپنے فالسے کے درخت میں بہت سے پیلے پیلے نازک سے پھول لگے ہوئے دیکھے۔اس نے ان پھولوں کا ذکر اپنے اسکول کے دوستوں سے کیا۔دوستوں کا بھی دیکھنے کو جی چاہا۔وہ بختیار کے ساتھ اس کے گھرآئے اورپھول دیکھ کرسب بہت خوش ہوئے۔انہوں نے ہاتھ بڑھائے کہ پھول توڑکر گھر لے جائیں اور خوش ہوں مگر جیسے ہی بچوں کے ہاتھ درخت کی طرف بڑھے ایک آواز آئی جیسے کوئی درد بھری آواز سے کہہ رہا ہو ہائے ظالم، مارڈالا۔

بچوں نے ڈرکے مارے اپنے ہاتھ پیچھے کرلئے اور ادھرادھر دیکھنے لگے کہ شاید کوئی آدمی بول رہاہو۔مگر جب انہیں کوئی نظرنہ آیا تو دوبارہ پھول توڑنے کے لئے اپنے ہاتھ بڑھائے، مگر پھروہی آواز آئی۔ہائے ظالم، مار ڈالا اب توسب بچے بھوت بھوت کہتے اپنے اپنے گھروں کوبھاگے۔بچارا بختیار اپنے گھر کے اندر بھاگا اورجاکر اپنی امی کو سب حال بتا دیا۔

امی باہرآئیں کہ دیکھیں کون بھوت ہے جوبچوں کو ڈرا رہا ہے۔امی نے درخت کی طرف ہاتھ بڑھایا تو انہیں وہی آواز سنائی دی۔وہ سمجھ گئیں کہ درخت کو اپنے پھولوں کے توڑے جانے کا درد ہے۔انہو ں نے بختیار ک وسمجھایا بیٹایہ بھوت کی آواز نہیں ہے۔بلکہ درخت کہہ رہا ہے کہ میرے پھول نہ توڑو۔ان کے توڑنے سے مجھے دکھ ہوگا، کیونکہ پھولوں سے فالسے بنیں گے اور اگر انہیں توڑ لوگے تو میں پھول دار کیسے بنوں گا۔

بختیار کو فالسے کے درخت سے بہت سے محبت تھی۔فوراً ایک اچھے بچے کی طرح اپنی ماں کی بات اس کی سمجھ میں آ گئی اور اس نے ان پھولوں کو ہاتھ نہ لگایا۔

تھوڑے دنوں بعداس درخت میں ہری ہری گٹھلیاں سی لگی ہوئی دیکھنے میں آئیں تو بختیار سمجھا کہ یہی فالسے ہیں۔اس نے اسکول میں اپنے دوستوں سے بتایا کہ میرے درخت میں بہت سے فالسے آ رہے ہیں۔اس کے دوستوں کو وہ پچھلا بھوت کا واقعہ کچھ یاد تو تھا مگر فالسے کھانے کے شوق میں اسکول سے واپسی پر وہ پھر بختیار کے ساتھ اس کے گھر پر آ ہی دھمکے۔ہاتھ بڑھاکر فالسے توڑنا ہی چاہتے تھے کہ پھر وہی دردناک آواز سنائی دی ہائے ظالم، مار ڈالا اوہو!بچوں کو اب پوری طرح یقین ہو گیا کہ بختیار کے فالسے کا درخت بھوتوں کا اڈا ہے۔بھاگے سب کے سب اور اپنے اپنے گھر جاکر ہی دم لیا۔ننھا بختیار یہ تماشہ دیکھ کر باہر آیا امی سچ کہہ رہا ہوں فالسے کے درخت کے اندر بھوت رہتا ہے۔ابھی پھر اس میں سے آواز آئی تھی۔امی اپنی ہنسی روکتی جائیں اور پتوں کو ہٹاکر دیکھنا چاہتی تھیں کہ کون بھوت ہے۔امی کا ہاتھ بڑھتے دیکھ کر درخت سمجھا وہ بھی اس کے فالسے توڑنے آ گئیں۔پھر اس میں سے آواز آئی ہائے ظالم، مار ڈالا۔

امی سمجھ گئیں اور کہنے لگیں۔دیکھو، یہ بھوت کی آواز نہیں ہے۔یہ درخت نہیں چاہتا کہ اس کاکچا پھل توڑا جائے۔جب پک جائے تو کھانا۔اس لئے یہ بچارہ اس طرح کہہ رہا ہے۔ننھا بختیار کچھ سمجھا کچھ نہ سمجھا، مگر چب ضرور ہو گیا۔

کوئی پندرہ دن کے بعد ایک صبح اسکول جانے سے پہلے بختیار نے دیکھا کہ اس کے فالسے کا درخت بڑا حسین نظر آ رہا ہے۔ہری ہری پیتو ں کی آڑ سے ڈالیوں میں لگے ہوئے اودے اودے کالے کالے فالسے جھانک رہے تھے اور پھلوں سے لدی ہوئی ڈالیاں خوشی سے جھوم رہی تھیں۔اس نے سوچا کہ بس اپنے دوستوں کو فالسے ضرور کھلاؤں گا اور خود بھی کھاؤں گا۔

اسکول سے واپسی پر وہ اپنے دوستوں کو ساتھ لایا۔بچے کہنے لگے بھئی تمہارا درخت تو بھوتوں کا اڈا ہے۔ہاتھ نہیں لگانے دیتا۔ہم کیسے فالسے کھائیں گے؟یہ کہتے گئے اور ہاتھ بڑھاکے فالسے توڑنے لگے، مگراس بار درخت میں سے بڑی پیار بھری دھیمی دھیمی آواز آ رہی تھی آؤ بچو!کھاؤ میرے کالے کالے، اودے اودے، میٹھے میٹھے فالسے۔آؤ بچو۔۔۔اور ڈالیاں تھیں کہ بچوں کے آگے محبت سے بڑھی آتی تھیں، جھکی جاتی تھیں۔

اس روز سب بچوں اور ننھے بختیار نے خوب مزے لے لے کر اپنے درخت سے فالسے توڑ توڑ کر کھائے اور تھوڑے تھوڑے فالسے جیبوں میں بھرکر اپنے اپنے گھر لے گئے۔راستہ بھر ایک دوسرے سے کہتے تھے بختیار کا درخت بولتا درخت ہے، مگر ہے بڑے کام کا، ہم بھی اس کے فالسے کے بیج اپنے گھر میں بوئیں گے۔

پرانے زمانے کی بات، کسی ملک پر ایک بادشاہ حکومت کرتا تھا۔یہ بادشاہ بہت رحمدل اور سخی تھا اور اپنی رعایا کی فلاح و بہبود کے بارے میں ہر وقت فکر مند رہتا تھا۔مگر اس بادشاہ میں ایک خامی بھی تھی۔وہ اپنے وزیروں اور مشیروں کی تمام باتوں پر آنکھ بند کر کے یقین کر لیا کرتا تھا، ان کی خود تصدیق نہیں کرتا تھا کہ ان لوگوں کی یہ باتیں درست بھی ہیں یا نہیں۔

اس خامی کے پیچھے ایک وجہ تھی۔وہ اپنے ان وزیروں اور مشیروں پر بہت یقین کرتا تھا کیونکہ اس نے ان لوگوں کی بہت معقول تنخوائیں مقرر کر رکھی تھیں، رہنے کو بڑے بڑے محل نما گھر دے رکھے تھے، اور اکثر اوقات ان کو انعامات سے بھی نوازتا رہتا تھا۔بادشاہ کا خیال تھا کہ ان نوازشات کی وجہ سے یہ لوگ محنت اور دیانت داری سے رعایا کی خدمت میں لگے رہیں گے۔

لیکن معاملہ اس کے برعکس تھا۔اس کے وزیروں اور درباریوں نے ملک میں لوٹ مار اور ظلم و ستم کا بازار گرم کر رکھا تھا۔ان کے ماتحت سرکاری اہلکار رعایا کے چھوٹے چھوٹے سے کام کرنے کی بھی رشوت لیتے تھے۔کسانوں سے اناج زور زبردستی سستے داموں خرید کر مہنگے داموں فروخت کردیا کرتے تھے۔ان کاموں میں یہ سب لوگ ایک دوسرے کی مدد کرتے تھے اور اس ملی بھگت کی وجہ سے مظلوم عوام کی داد رسی بھی نہیں ہوتی تھی۔اگر کوئی بادشاہ سے شکایت کرنے کے لیے محل کی جانب آتا تو اسے ڈرا دھمکا کر واپس کردیا جاتا تھا۔اگر کوئی ان کی دھونس دھمکیوں میں نہ آتا تو اسے کسی جھوٹے الزام میں جیل میں ڈال دیا جاتا تھا۔

بادشاہ ان تمام باتوں سے بے خبر تھا۔اس کا دربار ہر روز لگا کرتا تھا۔دربار کی کاروائی کے دوران تمام وزیر بادشاہ کے سامنے من گھڑت خبریں سناتے وہ اسے بتاتے کہ ملک کی رعایا خوشحال ہے اور اس کی درازی عمر کی دعائیں کرتی ہے۔

ان باتوں سے بادشاہ بہت خوش ہوتا اور خدا کا شکر ادا کرتا کہ اس کے بہترین طرز حکومت کی وجہ سے اور اس کے ذہین اور وفادار ساتھیوں کی وجہ سے ملک میں چار سو خوشحالی کا دور دورہ ہے۔

ایک روز کا ذکر ہے، بادشاہ اپنے شہزادے کو لے کر شکار پر نکلا۔شہزادے کی عمر پانچ چھ سال تھی۔گرمیوں کے دن تھے، بادشاہ اور اس کے ساتھیوں نے ایک دریا کے کنارے پڑاؤ ڈالدیا۔دریا سے کچھ دور ایک سر سبز جنگل بھی تھا۔دوپہر کے کھانے کا وقت ہو رہا تھا۔بادشاہ کے ساتھ آئے ہوئے ملازم کھانے کا انتظام کرنے لگے۔اتنے میں ننھا شہزادہ سب کی آنکھ بچا کر دریا کے کنارے پر آگیا۔بے دھیانی میں اس کی ٹھوکر کنارے پر پڑے ایک پتھر سے لگی اور وہ دریا میں جاگرا۔اس کے منہ سے ایک چیخ نکلی۔پانی کے تیز بھاؤ نے لمحہ بھر میں اسے دریا کے بیچوں بیچ پہنچا دیا۔

شہزدے کی چیخ سن کر بادشاہ اور دوسرے سب لوگ دریا کی طرف دوڑے۔انہوں نے شہزادے کو دریا میں ڈوبتے دیکھا تو یک زبان ہو کر چلانے لگے۔بچاؤ بچاؤ۔یہ منظر دیکھ کر بادشاہ کے اوسان خطا ہوگئے، اس کا شہزادہ اس کی آنکھوں کے سامنے دریا میں ڈوب رہا تھا۔

یہ شور شرابہ ابھی جاری ہی تھا کہ اچانک جنگل سے ایک خوبصورت نوجوان بھاگتا ہوا آیا اور دریا کے قریب آ کر اس نے پانی میں چھلانگ لگا دی۔چند ہی لمحوں میں وہ شہزادے کے نزدیک پہنچ گیا اور اس کو اپنی گرفت میں لے لیا۔یہ منظر دیکھ کر بادشاہ کی جان میں جان آئی۔تھوڑی ہی دیر بعد وہ نوجوان شہزادے کو لے کر کنارے پر آگیا۔

بادشاہ نے ننھے شہزادے کو اپنے سینے سے لگا لیا۔شہزادہ سہما ہوا تھا اور زور زور سے رو رہا تھا۔

بادشاہ نے اس نوجوان سے کہا۔نوجوان تم نے ہم پر ایک بہت بڑا احسان کیا ہے۔ہم تمہیں اس کا انعام بھی دیں گے اور ساری زندگی تمہارے احسان مند رہیں گے۔پھر بادشاہ نے ایک قہر آلود نگاہ اپنے ساتھ آئے ہوئے ملازمین پر ڈالی اور غضب ناک آواز میں بولا۔اتنے سارے لوگوں میں سے کسی نے بھی دریا میں کودنے کی ہمت نہیں کی۔اگر یہ نوجوان مدد کو نہ آتا تو شہزادہ تو ڈوب جاتا۔

بادشا کے سارے ساتھی اس نوجوان کو نفرت بھری نظروں سے دیکھنے لگے جس کی وجہ سے ان کی بے عزتی ہوئی تھی۔اس واقعہ کے فوراً بعد ہی بادشاہ نے پڑاؤ اٹھانے کا حکم دے دیا اور محل واپس آگیا۔بادشاہ نے نوجوان کو اپنے ساتھ ہی آنے کا کہہ دیا تھا۔

محل پہنچ کر بادشاہ نے پورا واقعہ ملکہ کو سنایا۔اس کی کہانی سن کر ملکہ ننھے شہزادے کو خود سے لپٹا کر رونے لگی۔اس نے اس نوجوان کا بہت شکریہ ادا کیا۔بادشاہ نے کہا۔ہم اس نوجوان کو وزیر بنا کر ہمیشہ اپنے ساتھ رکھیں گے۔

اس کی بات سن کر نوجوان نے ادب سے ہاتھ باندھ کر کہا۔جہاں پناہ۔ڈوبتے ہوئے شہزادے کو بچانا میرا فرض تھا۔اس کے بدلے نہ تو مجھے کچھ انعام چاہیئےاور نہ ہی کوئی عہدہ۔میں ایک لکڑہارا ہوں اور محنت سے اپنی روزی کماتا ہوں۔اس کے علاوہ، گستاخی معاف، میں ہرگز آپ کا وزیر نہیں بننا چاہتا کیوں کہ یہ کہہ کر نوجوان خاموش ہوگیا۔

نوجوان کی باتیں سن کر بادشاہ دم بخود رہ گیا۔آج تک کسی میں بھی اتنی ہمت پیدا نہیں ہوئی تھی کہ اس کی کسی بات کو ماننے سے انکار کرے۔اس کے چہرے پر غصے کے اثرات نمودار ہونے کو ہی تھے کہ اس نے خود پر قابو پاتے ہوئے نوجوان سے کہا۔نوجوان تم ہمارے محسن ہو۔تم نے نہ صرف ہمارے شہزادے کو بلکہ ہمیں اور ہماری ملکہ کو بھی نئی زندگی دی ہے۔ہمیں اپنے انکار کی وجہ تو بتاؤ۔تم ہمارا وزیر کیوں نہیں بننا چاہتے؟۔

نوجوان بےخوفی سے بولا۔حضور۔میں حق حلال کی کمائی سے اپنا اور اپنے گھر والوں کا پیٹ پالتا ہوں۔آپ کا وزیر بن جانے کے بعد مجھے بھی آپ کے دوسرے وزیروں کی طرح آپ سے جھوٹ بولنا پڑے گا، مکاری سے کام لینا پڑے گا۔اس طرح میں آپ کو تو خوش کرنے میں کامیاب ہو جاؤں گا مگر میرا ضمیر مطمین نہیں ہوگا۔

بادشاہ کو نوجوان کی یہ بات سن کر پھر طیش آنے لگا تھا، مگر اس نے چند لمحے خاموش رہ کر پھر اپنی حالت پر قابو پالیا اور کہا۔نوجوان ان باتوں سے تمہارا کیا مطلب ہے؟تم ہم پر الزام لگا رہے ہو کہ ہم جھوٹی باتوں اور مکاریوں سے خوش ہوتے ہیں۔

نوجوان نے کہا۔جہاں پناہ۔جان کی امان پاؤں تو عرض کروں۔آپ کے وزیر اور حکومتی عہدیدار اپنی چرب زبانی سے کام لیتے ہوئے آپ کو بتاتے ہیں کہ ملک میں سب کچھ ٹھیک ٹھاک چل رہا ہے اور آپ ان کی باتوں پر یقین کرلیتے ہیں۔مگر صورت حال اس کے برعکس ہے۔آپ کی رعایا آپ کے پڑوس کے تمام ملکوں کی رعایا سے بدتر زندگی گزار رہی ہے۔اگر میری بات کا یقین نہ ہو تو ماضی کے حکمرانوں کی طرح آپ بھی بھیس بدل کر اپنی رعایا کی حالت زار کا اپنی آنکھوں سے مشاہدہ کر سکتے ہیں۔

نوجوان کی باتیں سن کر بادشاہ کی آنکھیں سوچ میں ڈوب گئیں۔اس نے سوچا کہ وہ رعایا کے بارے میں اپنے وزیروں اور درباریوں کی باتوں پر یقین کرلیتا تھا اور خود کبھی ان کی خبر گیری نہیں کی تھی۔اس نے نوجوان کو شاہی مہمان بنا کر محل میں رکھا اور اس کے بعد وہ کئی راتوں تک بھیس بدل کر اپنی رعایا کے بارے میں کھوج لگاتا رہا۔اس کی ان کوششوں نے نوجوان کی باتوں کو سچ ثابت کردیا تھا۔

بادشاہ کو پتہ چل گیا تھا کہ سواۓ شاہی ملازمین کے اس کی ریاست میں کوئی بھی آسودہ حال نہیں تھا۔تمام لوگ بادشاہ کو جھولی پھیلا پھیلا کر بددعائیں دیتے تھے کیونکہ ان پر شاہی کارندے طرح طرح کے ظلم کے پہاڑ توڑتے تھے اور ان کا بادشاہ ان مظالم سے بے خبر تھا۔

جب بادشاہ ان تمام باتوں سے پوری طرح واقف ہو گیا تو ایک روز اس نے اپنے کوتوال کو بلا کر اسے حکم دیا کہ ایسے تمام شاہی عہدیداروں کو گرفتار کر لیا جائے جو ان کاموں میں ملوث ہیں۔ان کی گرفتاری کے بعد ان پر مقدمات چلاے گئے۔عوام کی ایک بڑی تعداد نے ان کے خلاف گواہی دی اور پھر قاضی کے حکم پر ان سب کو جیل میں ڈالدیا گیا۔

بادشاہ کی آنکھیں کھل گئی تھیں۔سلطنت کے امور چلانے کے لیے اس نے نئے اور قابل لوگ رعایا میں سے چنے۔یہ سب حقیقی معنوں میں نیک اور اچھے تھے جس کی وجہ سے بہت جلد ملک میں خوشحالی کا دور دورہ شروع ہو گیا۔وہ ہی رعایا جو بادشاہ کو برا بھلا کہتی تھی، اب اس کی لمبی عمر اور خوشحالی کی دعائیں کرنے لگی۔

بادشاہ کو احساس تھا کہ اس تبدیلی کا سبب وہ عقلمند لکڑ ہارا تھا جو نہ صرف اس کا محسن تھا بلکہ اس کی آنکھیں کھولنے میں بھی اس کا ہاتھ تھا۔بادشاہ نے اس کو اپنا وزیر خاص بنالیا اور پھر سب لوگ ہنسی خوشی زندگی گزارنے لگے۔

اسکاٹ لینڈ میں ایک استاد تھے۔ان کا نام جیمس ولین ( ) تھا۔وہ جغرافیہ پڑھاتے تھے۔انہیں جغرافیہ پڑھانے یعنی بچوں کو سمجھانے میں اکثر مشکل پیش آتی۔بچے اس موضوع میں دلچسپی نہیں لیتے تھے۔وہ کسی ایسے ذریعہ کی تلاش میں تھے جس سے پہاڑ، ندیاں، وادیاں، میدان کے بارے میں آسانی سے سمجھا سکیں اور بچے آسانی اور دلچسپی سے سمجھ سکیں۔

1814 کی بات ہے وہ اپنے مکان کے باغیچے میں بیٹھے تھے۔برسات کا موسم تھا۔آسمان پر بادل سورج کے ساتھ آنکھ مچولی کھیل رہے تھے۔وہ غور سے اس کھیل کا مشاہدہ کر رہے تھے۔سورج کے چمکنے کے ساتھ بادل آسمان پر مختلف اشکال اختیار کر لیتے۔سورج کبھی بادلوں کا ڈھانک لیتا تو کبھی بادل سورج کو۔ان کا دماغ تیزی سے کام کرنے لگا۔انہوں نے طے کر لیا کہ وہ بھی بڑے تختہ پر پہاڑ، ندیاں، بنا کر بچوں کو مضمون سمجھائیں گے۔

جیمس نے آم کے درختوں کے تنوں پر لکھے ہوئے نام دیکھے تھے ان کے خیال کو اور تقویت ملی۔انہوں نے آم کی لکڑی کے چھوٹے تختے جوڑ کر ایک بڑا تختہ بنایا اور کالا پینٹ کر لیا۔

جیمس نے کلاس میں تختہ کھڑا کر کے اس پر پہاڑ اور ندیاں بنا کر بچوں کو پڑھایا تو بچوں کو تو بہت لطف آیا مگر دوسرے اساتذہ ان کا مذاق اڑانے لگے۔آہستہ آہستہ دوسرے اساتذہ کو بورڈ کی اہمیت اور افادیت کو قبول کرنا پڑا۔بورڈ کو بلیک بورڈ نام دے کر اسکولی تعلیم کا اہم حصہ بنا لیا گیا۔