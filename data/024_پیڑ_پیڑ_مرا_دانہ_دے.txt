Title: پیڑ پیڑ مرا دانہ دے
Author: Unknown
URL: https://www.rekhta.org/children-s-stories/children-s-story/ped-ped-mera-dana-de-ghulam-haider-children-s-stories?lang=ur
============================================================

ایک تھی گلہری۔ اس کا نام تھا کٹوؔ۔

کٹو پیڑ پر بیٹھی ایک چنا کھا رہی تھی۔

کٹو کا چنے کا دانا پیڑ کے ایک سوراخ میں گر گیا۔

کٹو بولی: ’’پیڑ پیڑ مرا دانہ دے۔

پیڑ بولا: ’’میں تو نہیں دیتا!‘‘

کٹو نے سوچا۔ ’کون میری مدد کرےگا؟‘‘

کٹو ایک بڑھئی کے پاس گئی اور کہا:

’’بڑھئی بڑھئی تو پیڑ کو کاٹ دے۔!‘‘

’’میں پیڑ نہیں کاٹوں گا۔! ‘‘ بڑھئی بولا۔

پھر کٹو سپاہی کے پاس گئی اور بولی:

’’پیڑ مرا دانا نہیں دیتا۔ بڑھئی پیڑ کو نہیں کاٹتا،

سپاہی تو بڑھئی کو پکڑلے!‘‘

’’نہیں۔ پیڑ اچھا ہوتا ہے۔ میں بڑھئی کو نہیں

پکڑوں گا۔!‘‘ سپاہی نے کہا۔

کٹو راجا کے پاس گئی اور بولی:

’’راجا راجا سپاہی کو نکال دے!‘‘

’’کیوں!؟‘‘ راجا نے پوچھا۔

’’پیڑ مرا دانہ نہیں دیتا، سپاہی بڑھئی کو نہیں پکڑتا، تو سپاہی کو نکال دے۔!‘‘

مگر پیڑ تو اچھا ہوتا ہے۔!‘‘ راجا نے کہا:

’’مگر وہ مرا دانا نہیں دیتا!‘‘

’’پھر بھی، میں سپاہی کو نہیں نکالوں گا‘‘۔ راجا بولا۔

اب کٹو رانی کے پاس گئی۔ کٹو نے رانی سے کہا:

’’رانی رانی، تو راجا سے روٹھ جا!‘‘

’’کیوں!؟‘‘ رانی نے پوچھا۔

’’پیڑ مرا دانہ نہیں دیتا، بڑھئی پیڑ کو نہیں کاٹتا،

سپاہی بڑھئی کو نہیں پکڑتا، راجا سپاہی کو نہیں نکالتا‘‘

’’نہیں میں راجا سے نہیں روٹھوں گی اور پیڑ تو مجھے پھول دیتا ہے۔!‘‘ رانی نے کہا۔

’’مگر وہ مرا دانہ کیوں نہیں دیتا!؟‘‘

پھر کٹو چوہیا کے پاس پہنچی اور چوہیا سے کہا: ’’چوہیا چوہیا تو رانی کے کپڑے کاٹ لے!‘‘

’’کیوں میں رانی کے کپڑے کیوں کاٹوں!؟‘‘ چوہیا نے پوچھا۔

’’پیڑ مرا دانا نہیں دیتا، بڑھئی پیڑ کو نہیں کاٹتا، سپاہی بڑھئی کو نہیں پکڑتا، راجا سپاہی کو نہیں نکالتا، رانی راجا سے نہیں روٹھتی‘‘

چوہیا بولی: میں رانی کے کپڑے نہیں کاٹوں گی۔!

اور پیڑ کی جڑ میں تو میری دادی رہتی ہے۔!‘‘

’’مگر پیڑ مرا دانہ کیوں نہیں دیتا۔!‘‘

کٹو سیدھی بلی کے پاس آئی اور بولی!

’’بلی خالہ، بلی خالہ۔ تم چوہیا کو پکڑ لو!‘‘

’’کیوں میں چوہیا کو کیوں پکڑوں!؟‘‘ بلی نے پوچھا۔

’’بڑھئی پیڑ کو نہیں کاٹتا، سپاہی بڑھئی کو نہیں پکڑتا، راجا سپاہی کو نہیں نکالتا، رانی راجا سے نہیں روٹھتی، چوہیا رانی کے کپڑے نہیں کاٹتی‘‘

’’مگر میں چوہیا کو پھر بھی نہیں پکڑوں گی اور پیڑ کے نیچے تو سارے جانور آرام کرتے ہیں‘‘۔ بلی نے کہا۔

’’مگر پیڑ مرا دانا کیوں نہیں دیتا!؟‘‘

اب کٹو ایک ڈنڈے کے پاس پہنچی اور بولی:

’’ڈنڈے ڈنڈے۔ تو بلی کو مار!‘‘

’’کیوں۔! میں بلی کو کیوں ماروں!؟‘‘ ڈنڈے نے پوچھا۔

’’پیڑ مرا دانہ نہیں دیتا، بڑھئی پیڑ نہیں کاٹتا، سپاہی بڑھئی کو نہیں پکڑتا، راجا سپاہی کو نہیں نکالتا، رانی راجا سے نہیں روٹھتی، چوہیا رانی کے کپڑے نہیں کاٹتی، بلی چوہیا کو نہیں پکڑتی۔‘‘

’’مگر میں بلی کو نہیں ماروں گا اور میں تو خود پیڑ سے نکلا ہوں!‘‘

’’مگر پیڑ مرا دانا کیوں نہیں دیتا!؟‘‘

اس کے بعد کٹو آگ کے پاس گئی اور کہا:

’’آگ آگ تو ڈنڈے کو جلا دے!‘‘

آگ نے پوچھا: ’’میں ڈنڈے کو کیوں جلاؤں!؟‘‘

’’پیڑ مرا دانہ نہیں دیتا

بڑھئی پیڑ نہیں کاٹتا

سپاہی بڑھئی کو نہیں پکڑتا

راجا سپاہی کو نہیں نکالتا

رانی راجا سے نہیں روٹھتی

چوہیا رانی کے کپڑے نہیں کاٹتی

بلی چوہیا کو نہیں پکڑتی

ڈنڈا بلی کو نہیں مارتا!‘‘

’’مگر میں ڈنڈے کو نہیں جلاؤں گی

اور ہاں پیڑ کی لکڑی سے

تو آگ جلتی ہے۔!‘‘ آگ نے کہا۔

’’مگر پیڑ مرا دانا کیوں نہیں دیتا!‘‘

تب کٹو پانی کے پاس پہنچی۔ کٹو نے کہا:

’’پانی پانی تو آگ کو بجھا دے!‘‘

کیوں!؟‘‘ پانی نے پوچھا

’’پیڑ مرا دانا نہیں دیتا،

بڑھئی پیڑ نہیں کاٹتا،

سپاہی بڑھئی کو نہیں پکڑتا،

راجا سپاہی کو نہیں نکالتا،

رانی راجا سے نہیں روٹھتی

چوہیا رانی کے کپڑے نہیں کاٹتی،

بلی چوہیا کو نہیں پکڑتی،

ڈنڈا بلی کو نہیں مارتا،

آگ ڈنڈے کو نہیں جلاتی‘‘

’’مگر میں آگ کو نہیں بجھاؤں گا اور ہاں پیڑ کی وجہ سے

تو بارش ہوتی ہے۔ بارش نہ ہو تو پانی کہاں سے آئے!‘‘ پانی نے کہا۔

پھر کٹو ہاتھی کے پاس گئی اور بولی:

’’ہاتھی ہاتھی، تو سارا پانی پی جا!‘‘

’’میں سارا پانی کیوں پی جاؤں!؟‘‘ ہاتھی نے پوچھا۔

’’پیڑ مرا دانا نہیں دیتا، بڑھئی پیڑ نہیں کاٹتا، سپاہی بڑھئی کو نہیں پکڑتا، راجا سپاہی کو نہیں نکالتا، رانی راجا سے نہیں روٹھتی، چوہیا رانی کے کپڑے نہیں کاٹتی، بلی چوہیا کو نہیں پکڑتی، ڈنڈا بلی کو نہیں مارتا، آگ ڈنڈے کو نہیں جلاتی، پانی آگ کو نہیں بجھاتا۔‘‘

’’مگر میں سارا پانی نہیں پیوں گا اور رہی پیڑ کی بات۔ تو میں خود پیڑ کے پتے کھاتا ہوں!‘‘

کٹو اداس ہو گئی۔

’’کوئی میری مدد نہیں کرتا!‘‘ مگر اس نے ہمت نہیں ہاری۔

آخر کیوں چھوٹی سی چیونٹی کے پاس پہنچی اور بولی:

’’چھوٹی چیونٹی، چھوٹی چیونٹی۔ کیا تم میری مدد کروگی!؟‘‘

ہاں میں تمہاری مدد ضرور کروں گی!‘‘ چیونٹی نے کہا۔

’’تو چلو میرے ساتھ۔ ہاتھی کی سونڈ میں گھس جاؤ!‘‘

’’ہاں، مجھے ہاتھی کے موٹے موٹے پیروں سے بہت ڈر لگتا ہے۔ میں ہاتھی کی سونڈ میں کاٹ لوں گی۔‘‘

اور پھر چلے چیونٹی اور کٹو ہاتھی کی طرف۔

اور ہاتھی، چیونٹی اور کٹو کو ساتھ ساتھ دیکھ کر ڈر گیا اور وہ چلا۔

اور پانی نے دیکھا۔ کہ:

آگے آگے ہاتھی، ہاتھی کے پیچھے چیونٹی اور چیونٹی کے پیچھے کٹو چلے آ رہے ہیں۔ تو پانی سمجھ گیا۔ پانی ہاتھی سے ڈر گیا۔

اور وہ چلا آگ کی طرف۔

اور جب آگ نے دیکھا کہ:

آگے آگے پانی، پانی کے پیچھے ہاتھی، ہاتھی کے پیچھے چیونٹی اور چیونٹی کے پیچھے کٹو دوڑے آرہے ہیں۔ تو آگ ساری بات سمجھ گئی۔ آگ پانی سے ڈر گئی۔

اور وہ چلی ڈنڈے کی طرف۔

اور ڈنڈے نے جو دیکھا کہ:

آگے آگے آگ، آگ کے پیچھے پانی، پانی کے پیچھے ہاتھی، ہاتھی کے پیچھے چیونٹی اور چیونٹی کے پیچھے کٹو۔ تیز تیز آ رہے ہیں۔ تو ڈنڈا سب کچھ سمجھ گیا۔ وہ آگ سے ڈر گیا۔

اور پھر ڈنڈا چلا بلی کی طرف۔

اب جو بلی نے دیکھا کہ:

آگے آگے ڈنڈا، ڈنڈے کے پیچھے آگ، آگ کے پیچھے پانی، پانی کے پیچھے ہاتھی، ہاتھی کے پیچھے چیونٹی اور چیونٹی کے پیچھے کٹو چلے آ رہے ہیں۔ تو بلی سمجھ گئی۔ بلی ڈنڈے سے ڈر گئی۔

اور وہ لپکی چوہیا کو پکڑنے۔

پھر جب چوہیا نے دیکھا۔ کہ:

آگے آگے بلی۔ بلی کے پیچھے ڈنڈا، ڈنڈے کے پیچھے آگ،

آگ کے پیچھے پانی، پانی کے پیچھے ہاتھی، ہاتھی کے پیچھے چیونٹی اور چیونٹی کے پیچھے کٹو دوڑے چلے آ رہے ہیں۔ تو چوہیا سب کچھ سمجھ گئی۔ اسے بلی سے بہت ڈر لگا۔

اور بس وہ بھاگی رانی کے کپڑے کاٹنے۔

اب جو رانی نے دیکھا۔ کہ:

آگے آگے چوہیا، چوہیا کے پیچھے بلی، بلی کے پیچھے ڈنڈا، ڈنڈے کے پیچھے آگ، آگ کے پیچھے پانی، پانی کے پیچھے ہاتھی، ہاتھی کے پیچھے چیونٹی اور چیونٹی کے پیچھے کٹو، اس کے کپڑوں کی طرف جا رہے ہیں۔ تو رانی ساری بات سمجھ گئی۔

رانی چوہیا سے ڈر گئی۔

اور وہ چلی راجا سے لڑنے اور روٹھنے۔

راجہ نے دیکھا۔ کہ:

آگے آگے رانی، رانی کے پیچھے چوہیا، چوہیا کے پیچھے بلی، بلی کے پیچھے ڈنڈا، ڈنڈے کے پیچھے آگ، آگ کے پیچھے پانی، پانی کے پیچھے ہاتھی، ہاتھی کے پیچھے چیونٹی اور چیونٹی کے پیچھے کٹو تیز چلے آ رہے ہیں۔

تو راجا کو ساری بات یاد آگئی۔ وہ گھبرا گیا۔

اور وہ اٹھا سپاہی کو نکال دینے کے لیے۔

اب سپاہی نے جو دیکھا کہ:

آگے آگے راجا، راجا کے پیچھے رانی، رانی کے پیچھے چوہیا، چوہیا کے پیچھے بلی، بلی کے پیچھے ڈنڈا، ڈنڈے کے پیچھے آگ، آگ کے پیچھے پانی، پانی کے پیچھے ہاتھی، ہاتھی کے پیچھے چیونٹی اور چیونٹی کے پیچھے کٹو دوڑے چلے آ رہے ہیں۔ تو وہ بہت ڈرا۔

اور وہ چلا بڑھئی کو پکڑنے۔

اور بڑھئی سمجھ گیا کہ:

سب سے آگے سپاہی، سپاہی کے پیچھے راجا، راجا کے پیچھے رانی، رانی کے پیچھے چوہیا، چوہیا کے پیچھے بلی، بلی کے پیچھے ڈنڈا، ڈنڈے کے پیچھے آگ، آگ کے پیچھے پانی، پانی کے پیچھے ہاتھی اور ہاتھی کے پیچھے چیونٹی اور چیونٹی کے پیچھے کٹو۔ کیوں دوڑے چلے آ رہے ہیں!

اور بس اس نے اٹھائی کلہاڑی اور چلا پیڑ کی طرف۔

پیڑ ان سب کو دیکھ کر خوب ہنسا اور بولا:

’’تم مجھے کاٹوگے۔؟‘‘ تو

گرمی میں ٹھنڈا ٹھنڈا سایا کون دے گا؟

پھول پھل کہاں سے آئیں گے؟

چڑیاں، طوطے اور بندر کہاں رہیں گے؟

تم مجھے مت کاٹو۔ میں تو سب کے کام آتا ہوں!‘‘

’’تو پھر پیڑ پیڑ مرا دانا دے!‘‘ کٹو نے جلدی سے کہا

اور پیڑ نے دانا فوراً زمین پر گرا دیا۔

پھر سب خوش ہو گئے۔ پیڑ کے ٹھنڈے سایے میں ناچنے لگے۔

پیڑ جھوما، کٹو ناچی، ہاتھی اچھلا، بلی کو دی۔

اور پھر سب خوش خوش اپنے گھر کی طرف چل پڑے۔