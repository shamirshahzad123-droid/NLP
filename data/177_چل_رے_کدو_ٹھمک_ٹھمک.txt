Title: چل رے کدو ٹھمک ٹھمک
Author: Unknown
URL: https://www.rekhta.org/children-s-stories/children-s-story/chal-re-kaddu-thumak-thumak-saheb-ali-children-s-stories?lang=ur
============================================================

ایک تھی بڑھیا۔ اکیلی ہی رہتی تھی بیچاری۔دن بھر کام کرتی پر اسے پیٹ بھر کھانا نہ ملتا۔ سدا فاقے سے رہتی۔ ایک دفعہ بڑھیا کا من چاہا کہ چار دن اپنی بیٹی کے گھر رہ کر آئے

بڑھیا، لڑکی کے گاؤں جانے کے لیے نکل پڑی۔ راستے میں اسے ایک بھیڑیا ملا۔ بھیڑیے نے کہا۔

’’بڑھیا بڑھیا، کھاؤں کیا تجھے؟‘‘

بڑھیا تھی ہوشیار وہ کب ڈرنے والی!

اس نے کہا’’چاہیے تو کھا لو پر ملےگا کیا ہڈی اور چمڑی! ذرا رکو۔ لڑکی کے گھر جاؤں گی، چار دن رہوں گی۔ گھی شکر کھاؤں گی، موٹی تازی ہو کر آؤں گی پھر مجھے کھانا۔‘‘

بھیڑیا بولا’’بہت خوب! پر چار دنوں میں واپس آنا، ٹھیک ہے۔‘‘

’’ٹھیک!‘‘ یہ کہہ کر بڑھیا آگے چلنے لگی۔ پھر اسے ملا ایک شیر۔ شیر نے اس سے کہا۔ ’’بڑھیا بڑھیا کھاؤں کیا تجھے؟‘‘

بڑھیا تھی ہوشیار وہ کہاں ڈرنے والی!

اس نے کہا’’چاہے تو کھالو۔ پر ملےگا کیا، ہڈی اور چمڑی! ذرا رکو۔ لڑکی کے گھر جاؤں گی، چار دن رہوں گی۔ گھی شکر کھاؤں گی، موٹی تازی ہو کر آؤں گی تب مجھے کھانا۔‘‘

شیر نے کہا ’’بہت خوب! پرچار دنوں میں واپس آنا۔ ٹھیک ہے!‘‘

’’ٹھیک!‘‘ یہ کہہ کر بڑھیا آگے بڑھ گئی۔ پھر وہ لڑکی کے گھر گئی۔ بہت دنوں بعد ماں آئی تھی، اس لیے لڑکی بہت خوش ہوئی۔ اس نے ماں کو نہلایا، کھانا کھلایا، چار دنوں میں بڑھیا بالکل ٹن ٹن ہو گئی۔

پھر اس نے لڑکی سے کہا’’بیٹی اب میں جاتی ہوں۔‘‘

لڑکی نے کہا ’’ماں اور رہونا!‘‘

بڑھیا نے کہا ’’نہ بابا، بھیڑیا میری راہ دیکھ رہا ہوگا، شیر میری راہ دیکھ رہا ہوگا۔ میں چار دنوں کا وعدہ کر کے آئی ہوں، اب چلتی ہوں پھر سے نہیں ملنے والی۔‘‘

لڑکی نے کہا ’’ماں، ماں، اس کدو میں بیٹھ جاؤ۔ یہ تمہیں لے جائےگا۔ پھر تم کسی کو نظر نہیں آؤں گی۔‘‘

ماں کدو میں بیٹھ گئی، کدو ٹھمک ٹھمک چلنے لگا۔ راستے میں شیر بیٹھا ہی تھا۔ اسے لگا پتا نہیں یہ گول گول سا کیا دوڑ رہا ہے؟ چار دن ہو گئے کہیں یہ بڑھیا تو نہیں جا رہی ہے۔ اس نے کہا’’بڑھیا بڑھیا بھاگی کہاں جا رہی ہے؟‘‘

بڑھیا نے اندر سے کہا

’’بڑھیا وڑھیا مجھے

چل رے کدو ٹھمک ٹھمک‘‘

کدو زور سے بھاگنے لگا، شیر بھی اس کے پیچھے دوڑنے لگا۔ بھیڑیا بھی بڑھیا کی راہ دیکھ ہی رہا تھا۔ تب ہی اس نے دیکھا کہ آگے کدو اور پیچھے شیر دوڑے چلے آ رہے ہیں۔ اس نےپہچان لیا کہ اندر بڑھیا ہوگی۔ راستے میں کھڑے ہوکر اس نے کہا۔

’’بڑھیا بڑھیا، کہاں بھاگ رہی ہے؟‘‘

بڑھیا نے اندر سے کہا

’’بڑھیا وڑھیا مجھے

چل میرے کدو ٹھمک ٹھمک‘‘

کدو زور سے بھاگنے لگا لیکن بھیڑیا ٹھہرا بدمعاش۔ وہ ہاتھ پھیلا کر بیٹھا تھا۔ اس نے فوراً کدو کو پکڑ لیا اور بڑھیا کو اندر سے باہر نکالا۔ شیر بھی پیچھے پیچھے آیا۔

بڑھیا تھی ہوشیار وہ کب ڈرنے والی تھی

اس نے کہا ’’مجھے کھانا ہے تو کھاؤ، پر میر سر تم میں سے کون کھائےگا؟‘‘

شیر نے کہا ’’سر میں کھاؤں گا۔‘‘

بھیڑیا بولا’’سر میں کھاؤں گا۔‘‘

دونوں چلانے لگے۔

بڑھیا چپکے سے کدو میں جا بیٹھی اور بولی

’’شیر مرے یا بھیڑیا مرے

میں بیٹھوں چپ چاپ

چل مرے کدو ٹھمک ٹھمک‘‘

کدو فوراً دوڑنے لگا، شیر اور بھیڑیا دونوں لڑتے ہی رہے۔