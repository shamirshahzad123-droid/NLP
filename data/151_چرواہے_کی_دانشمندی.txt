Title: چرواہے کی دانشمندی
Author: Unknown
URL: https://www.rekhta.org/children-s-stories/children-s-story/charwahe-ki-danishmandi-nakhshab-masood-children-s-stories?lang=ur
============================================================

کچھ لوگ ایک گمشدہ اونٹ تلاش کرتے ہوئے ایک نخلستان سے گذرے تو انہیں وہاں ایک بوڑھا چرواہا ملا۔ انہوں نے اس سے کہا۔

’’بھائی ہمارا اونٹ یہاں چر رہا تھا۔ کیا تم نے دیکھا ہے؟‘‘

چرواہے نے پوچھا۔

’’کیا تمہارا اونٹ بائیں آنکھ سے کانا ہے؟‘‘

’’کیا وہ ایک پیر سے لنگڑا ہے؟‘‘

’’ہاں۔۔۔ ہاں!!‘‘

’’کیا اس کے آگےکے دو دانت ٹوٹے ہوئے ہیں؟‘‘

’’ہاں، ہاں۔۔۔ بتاؤ وہ کہاں ہے؟‘‘۔

’’میں نے اسے نہیں دیکھا‘‘۔

لوگوں کو چرواہے کی بات کا یقین نہیں آیا۔ چنانچہ وہ اسے پکڑ کر قاضی کے پاس لے گئے اور سارا ماجرا کہا۔ قاضی صاحب نے بھی حیرت سے پوچھا۔

’’جب تم نے اونٹ نہیں دیکھا تو اس کے بارے میں اتنی باتیں کیسے بتا دیں؟‘‘

چرواہے نے جواب دیا۔

’’حضور اونٹ نے دائیں طرف کی گھاس کھائی تھی اور بائیں جانب کی چھوڑ دی تھی۔ اس سے میں نے اندازہ لگایا کہ وہ بائیں آنکھ سے محروم تھا۔ پھر جہاں اس نے گھاس کھائی تھی وہاں تھوڑی تھوڑی گھاس رہ گئی تھی جس کا مطلب یہ ہوا کہ اس کے دو دانت ٹوٹے ہوئے تھے۔ اس کے علاوہ اس کے چاروں پیروں کے نشانات میں سے ایک پاؤں کا نشان ہلکا تھا جس کا مطلب یہ ہوا کہ وہ لنگڑا تھا۔‘‘